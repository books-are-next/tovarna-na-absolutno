---
chapter: III
title: Panteismus
---

Prezident Bondy má trochu pocit, jako by byl ve&nbsp;snách.
Marek ho ukládá s&nbsp;mateřskou péčí do&nbsp;křesla a&nbsp;honem shání koňak.
<q>Na, vypij to rychle,</q> drmolí, podávaje mu roztřesenou rukou kalíšek.
<q>Viď, tobě také přišlo špatně?</q>

<q>Naopak,</q> mluví nejistým jazykem Bondy.
<q>Bylo to… tak krásné, člověče!
Bylo mně, jako bych lítal či&nbsp;co.</q>

<q>Ano ano,</q> řekl Marek spěšně, <q>to právě myslím.
Jako by člověk lítal nebo vůbec jaksi se vznášel, viď?</q>

<q>Náramně blažený pocit,</q> řekl pan Bondy.
<q>Já myslím, že&nbsp;se tomu říká nadšení.
Jako by tam bylo něco – něco – –</q>

<q>– něco svatého?</q>
tázal se Marek&nbsp;váhavě.

<q>Snad.
Docela jistě, člověče.
Jakživ nechodím do&nbsp;kostela, Rudo, jakživ ne, ale&nbsp;mně bylo v&nbsp;tom sklepě jako v&nbsp;kostele.
Prosím tě, co&nbsp;jsem tam dělal?</q>

<q>Klečel,</q> zahučel Marek trpce a&nbsp;jal se přecházet po&nbsp;pokoji.

Prezident Bondy si rozpačitě hladil lysinu.
<q>To je zvláštní.
Ale jdi, já&nbsp;jsem klečel?
A&nbsp;prosím tě, co&nbsp;– co vlastně – v&nbsp;tom sklepě – tak divně na&nbsp;člověka působí?</q>

<q>Karburátor,</q> zavrčel Marek hryzaje si rty.
Jeho tvář jako by ještě více přepadla a&nbsp;zesinala.

<q>Ale sakra,</q> divil se Bondy.
<q>A&nbsp;čím to?</q>

Inženýr Marek jen škubl rameny a&nbsp;přecházel po&nbsp;pokoji se svěšenou&nbsp;hlavou.

G.&nbsp;H.&nbsp;Bondy ho sledoval očima v&nbsp;dětském podivu.
Marek je blázen, řekl si; ale co u&nbsp;všech všudy v&nbsp;tom sklepě člověka přepadá?
Taková mučivá blaženost, taková ohromná jistota, úžas, zdrcující zbožnost nebo co – Pan
Bondy vstal a&nbsp;nalil si nový kalíšek koňaku.
<q>Ty, Marku,</q> řekl, <q>už&nbsp;to mám.</q>

<q>Co máš?</q>
vyhrkl Marek a&nbsp;stanul.

<q>To ve&nbsp;sklepě.
Ten divný duševní stav.
To je nějaká otrava, viď?</q>

<q>Otrava jistě,</q> zasmál se Marek&nbsp;vztekle.

<q>Já jsem si to hned myslel,</q> prohlásil Bondy rázem uspokojen.

<q>Tedy ten tvůj aparát produkuje něco, hm, něco jako ozón, že?
Nebo spíš nějaký jedovatý plyn.
A&nbsp;když se toho člověk nadýchá, tak&nbsp;ho to… drobet… otráví nebo rozjaří, že?
Rozhodně, člověče, to&nbsp;není nic jiného než otravné plyny; asi se nějak vyvinují spalováním uhlí v&nbsp;tom – v&nbsp;tom tvém Karburátoru.
Nějaký svítiplyn, nebo rajský plyn, nebo fosgen, nebo takového něco.
Proto tam máš ten ventilátor.
A&nbsp;proto chodíš do&nbsp;sklepa s&nbsp;plynovou maskou, viď?
Máš tam zatracené plyny.</q>

<q>Kdyby to byly jen plyny,</q> vybuchl Marek hroze&nbsp;pěstmi.

<q>Vidíš, Bondy, proto musím ten Karburátor prodat!
Prostě já to nesnesu, nesnesu, nesnesu,</q> vykřikoval skoro pláče.
<q>Já jsem netušil, že&nbsp;bude můj Karburátor tohle dělat!
Takovou – strašnou – neplechu!
Považ si, tohle mně provádí od&nbsp;začátku!
A&nbsp;každý to cítí, kdo&nbsp;se mu přiblíží.
Ty ještě nic nevíš, Bondy.
Ale můj domovník si to odnesl.</q>

<q>A&nbsp;chudák,</q> podivil se pan prezident soucitně.
<q>Umřel od&nbsp;toho?</q>

<q>Ne, ale&nbsp;obrátil se,</q> vykřikl Marek zoufale.
<q>Tobě to řeknu, Bondy: Můj vynález, můj&nbsp;Karburátor má hroznou vadu.
Ty jej přes to všechno koupíš anebo vezmeš ode mne darem; ty jistě, Bondy, i&nbsp;kdyby se z&nbsp;něho sypali čerti.
Tobě, Bondy, tobě je to jedno, jen&nbsp;když z&nbsp;toho vytřískáš miliardy.
Ty je vytřískáš, člověče.
Je to ohromná věc, ale&nbsp;já s&nbsp;ní už&nbsp;nechci nic mít.
Ty nemáš tak citlivé svědomí jako já, slyšíš, Bondy?
Miliardy to vynese, tisíce miliard; ale musíš si vzít na&nbsp;svědomí strašlivé zlo.
Rozhodni se!</q>

<q>Dej mi pokoj,</q> bránil se Bondy.
<q>Dělá-li to jedovaté plyny, úřady to zakážou a&nbsp;konec.
Znáš naše malé poměry.
Takhle v&nbsp;Americe –</q>

<q>Žádné jedovaté plyny,</q> vyhrkl inženýr Marek.
<q>Něco tisíckrát horšího.
Dávej pozor, Bondy, co&nbsp;ti řeknu; je to nad lidský rozum, ale&nbsp;není v&nbsp;tom ani kousek švindlu.
Tak tedy ten můj Karburátor opravdu spaluje hmotu, dočista spaluje, že&nbsp;z&nbsp;ní nezbude ani prášku; nebo spíš ji rozbije, rozpráší, rozloží v&nbsp;elektrony, zkonzumuje, vymele, já&nbsp;nevím, jak&nbsp;to nazvat; zkrátka úplně ji spotřebuje.
Nemáš ani ponětí, jaká ohromná energie je v&nbsp;atomech.
S&nbsp;půl centem uhlí v&nbsp;kotli můžeš obeplout parníkem celý svět, osvětlovat celou Prahu, pohánět celou Rustonku nebo co chceš; uhlovým oříškem budeš topit a&nbsp;vařit pro celou rodinu.
A&nbsp;nakonec nebude třeba ani uhlí; zatopíme si prvním oblázkem nebo hrstí hlíny, kterou sebereme před domem.
Každý kousek hmoty má v&nbsp;sobě víc energie než ohromný parní kotel; jen ji vyždímat! jen umět hmotu dokonale spálit!
Bondy, já&nbsp;to umím; můj Karburátor to umí; uznáš, Bondy, že&nbsp;tohle stojí za&nbsp;práci dvaceti let.</q>

<q>Vidíš, Rudo,</q> začal pan prezident pomalu, <q>je to hrozně divné: ale já ti jaksi věřím.
Namouduši ti věřím.
Víš, když jsem stál před tím tvým Karburátorem, cítil jsem, že&nbsp;je tu něco strašně velikého, něco, co&nbsp;člověka přímo zdrcuje.
Já si nemohu pomoci: já ti věřím.
Tam dole, ve&nbsp;sklepě, máš&nbsp;něco tajemného.
Něco, co&nbsp;převrátí celý svět.</q>

<q>Ach, Bondy,</q> šeptal Marek úzkostně, <q>v&nbsp;tom je právě ten háček.
Počkej, všechno ti povím.
Četl jsi někdy Spinozu?</q>

<q>Nečetl.</q>

<q>Já také ne; ale teď, víš, teď&nbsp;začínám číst takové věci.
Nerozumím tomu, pro&nbsp;nás techniky je to hrozně těžká věc, ale&nbsp;něco na&nbsp;tom je.
Věříš snad v&nbsp;Boha?</q>

<q>Já?
Inu,</q> přemýšlel G.&nbsp;H.&nbsp;Bondy, <q>já namouduši nevím.
Třeba je Bůh, ale&nbsp;na&nbsp;nějaké jiné hvězdě.
U&nbsp;nás ne.
Kdepak!
Do&nbsp;naší doby se něco takového ani nehodí.
Prosím tě, co&nbsp;by tu dělal?</q>

<q>Já nevěřím,</q> řekl Marek tvrdě.
<q>Já nechci věřit.
Byl jsem vždycky ateista.
Věřil jsem ve&nbsp;hmotu a&nbsp;v&nbsp;pokrok, a&nbsp;v&nbsp;nic jiného.
Jsem vědecký člověk, Bondy; a&nbsp;věda nemůže Boha připustit.</q>

<q>Ze&nbsp;stanoviska obchodu,</q> prohlásil pan Bondy, <q>je to docela lhostejné.
Chce-li, ať&nbsp;spánembohem je.
My se navzájem nevylučujeme.</q>

<q>Ale z&nbsp;hlediska vědy, Bondy,</q> zvolal inženýr přísně, <q>je to absolutně nesnesitelné.
Buď on, nebo věda.
Já netvrdím, že&nbsp;Bůh není; já jenom tvrdím, že&nbsp;nesmí být, nebo aspoň že&nbsp;se nesmí projevovat.
A&nbsp;já věřím, že&nbsp;věda ho krok za&nbsp;krokem vytlačuje nebo aspoň zamezuje jeho projevy; a&nbsp;já věřím, že&nbsp;to je jejím největším posláním.</q>

<q>Možná,</q> řekl pan prezident pokojně.
<q>Tak jen dál.</q>

<q>A&nbsp;teď si představ, Bondy, že&nbsp;– Nebo počkej, takhle ti to řeknu: Víš, co&nbsp;je to panteismus?
To je víra, že&nbsp;ve&nbsp;všem, co&nbsp;existuje, se&nbsp;projevuje jeden Bůh, nebo Absolutno, jak&nbsp;chceš.
V&nbsp;člověku i&nbsp;v&nbsp;kameni, v&nbsp;trávě, ve&nbsp;vodě, všude.
A&nbsp;víš, co&nbsp;učí Spinoza?
Že&nbsp;hmotnost je jenom projev nebo jedna stránka božské substance, kdežto druhá stránka je duch.
A&nbsp;víš, co&nbsp;učí
Fechner?</q>

<q>Nevím,</q> přiznal se prezident&nbsp;Bondy.

{{< ilu num="03" alt="">}}

<q>Fechner učí, že&nbsp;všecko, vůbec všecko je oduševněno, že&nbsp;Bůh oduševňuje všechnu hmotu na&nbsp;světě.
A&nbsp;znáš Leibnize?
Leibniz učí, že&nbsp;hmota je složena z&nbsp;duševních bodů, z&nbsp;monád, které jsou boží podstaty.
Co tomu říkáš?</q>

<q>Nevím,</q> řekl G.&nbsp;H.&nbsp;Bondy, <q>já tomu nerozumím.</q>

<q>Já také ne; je to strašně spletité.
Ale představ si, že&nbsp;dejme tomu opravdu v&nbsp;každé hmotě je Bůh, že&nbsp;je v&nbsp;ní nějak zavřen.
A&nbsp;když tu hmotu nadobro rozbiješ, vyletí ven jako ze&nbsp;škatulky.
Je najednou jako odvázaný.
Vyvine se z&nbsp;hmoty, jako se vyvine svítiplyn z&nbsp;uhlí.
Spálíš jeden atom, a&nbsp;máš najednou plný sklep Absolutna.
To ti je úžasné, jak&nbsp;se to hned rozprostraní.</q>

<q>Počkej,</q> ozval se pan Bondy.
<q>Řekni to ještě jednou, ale&nbsp;pomalu.</q>

<q>Mysli si tedy,</q> opakoval Marek, <q>že, dejme tomu, v&nbsp;každé hmotě je obsaženo Absolutno v&nbsp;jakémsi vázaném stavu, řekněme jako vázaná, inertní energie; nebo jednoduše, že&nbsp;Bůh je všudypřítomný, že&nbsp;tedy je přítomen v&nbsp;každé hmotě a&nbsp;v&nbsp;každé částečce hmoty.
A&nbsp;teď si představ, že&nbsp;kus hmoty úplně zničíš, zdánlivě beze zbytku; ale protože každá hmota je vlastně Hmota plus Absolutno, zničil jsi jenom hmotu a&nbsp;zůstal ti nezničitelný zbytek: čisté, uvolněné, činné Absolutno.
Zbylo chemicky nerozložitelné, nehmotné reziduum, jež&nbsp;nevykazuje spektrálních čar, ani&nbsp;atomové váhy, ani&nbsp;chemické slučivosti, ani
Mariottova zákona, ničeho, ničeho, praničeho z&nbsp;vlastností hmoty.
Zůstal čistý Bůh.
Chemické nic, které působí s&nbsp;ohromnou energií.
Protože je to nehmotné, není to vázáno na&nbsp;zákony hmoty.
Už&nbsp;z&nbsp;toho plyne, že&nbsp;se to projevuje protipřírodně a&nbsp;přímo zázračně.
To všechno vyplývá z&nbsp;předpokladu, že&nbsp;jest Bůh přítomen ve&nbsp;hmotě.
Dovedeš si myslet, že, dejme tomu, v&nbsp;ní je?</q>

<q>Dovedu,</q> pravil Bondy.
<q>A&nbsp;dál?</q>

<q>Dobrá,</q> řekl Marek a&nbsp;povstal, <q>tedy je to tak opravdu.</q>
