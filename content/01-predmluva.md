---
title: Předmluva
---

Předmluvu, která následuje, jsem chtěl vlastně napsat už&nbsp;k&nbsp;prvnímu vydání; neučinil jsem to jednak asi v&nbsp;návalu lenosti, na&nbsp;který se už&nbsp;nepamatuji, jednak z&nbsp;fatalismu; myslím totiž, že&nbsp;předmluvou se už&nbsp;nedá nic napravit.
Když pak kniha vyšla, dočetl jsem se o&nbsp;ní různých zasloužených výtek: že&nbsp;prý se nevyrovná Balzakovu Hledání Absolutna, že&nbsp;se končí nedůstojným požíváním jitrnic, a&nbsp;hlavně že&nbsp;to není žádný pravý román.
Tím jsem byl trefen přímo na&nbsp;hlavičku jako hřebík.
Doznávám, že&nbsp;to není vůbec žádný román.
Rád bych nyní na&nbsp;svou omluvu řekl, za&nbsp;jakých okolností se tato knížka nestala&nbsp;románem.

Jednoho jarního dne o&nbsp;čtyřech hodinách odpoledne jsem dopsal
RUR; načež jsem s&nbsp;úlevou odhodil péro a&nbsp;šel se projít na&nbsp;Nebozízek.
Nejprve mi bylo pěkně volno, že&nbsp;jsem se zbavil dřiny; z&nbsp;toho se vyvinul jakýsi pocit prázdnoty a&nbsp;posléze jsem shledal, že&nbsp;se nesnesitelně nudím.
I&nbsp;řekl jsem si, že&nbsp;mám den beztoho zkažený a&nbsp;že&nbsp;tedy půjdu raději domů a&nbsp;napíši do&nbsp;novin fejeton.
Takové odhodlání člověk obyčejně činí, nemaje ponětí, o&nbsp;čem vlastně bude psát; tu tedy jistou dobu chodí po&nbsp;pokoji, píská si nějakou písničku, které se nemůže zbavit, nebo chytá mouchy; pak si na&nbsp;něco vzpomene a&nbsp;začne psát.
Také tehdy jsem si vzpomněl na&nbsp;jakýsi starší nápad, nařezal jsem si čtvrtky papíru a&nbsp;počal jsem psát&nbsp;fejeton.

Když jsem byl na&nbsp;třetí čtvrtce, shledal jsem, že&nbsp;toho je na&nbsp;fejeton moc a&nbsp;že&nbsp;by z&nbsp;toho mohlo byt šest fejetonů, čímž celá věc uvázla v&nbsp;půl větě na&nbsp;třetí&nbsp;čtvrtce.

Po&nbsp;dvou měsících na&nbsp;venkově mě přepadly deště a&nbsp;samota; nebylo jiného vyhnutí: pořídil jsem si papír a&nbsp;počal jsem psát těch šest fejetonů.
Trvalý déšť a&nbsp;patrně i&nbsp;záliba v&nbsp;látce zavinily, že&nbsp;jsem toho napsal dvanáct kapitol a&nbsp;rozdělil si látku ještě na&nbsp;šest dalších.
Načež jsem těch dvanáct kapitol poslal novinám, aby&nbsp;je po&nbsp;jedné kapitole otiskovaly v&nbsp;Pondělníku, zaklínaje se, že&nbsp;já zatím dopíši&nbsp;konec.

Jenže život je nezbadatelný; vyšlo už&nbsp;jedenáct kapitol, a&nbsp;já neměl ani řádek dál; zapomněl jsem, že&nbsp;to vychází, a&nbsp;hlavně jsem zapomněl, jak&nbsp;to mělo být dál.
Tiskárna mne honila, abych poslal konec; tu já (jako ta dívka v&nbsp;pohádce) jsem jí hodil novou kapitolu do&nbsp;cesty, aby&nbsp;mi dala pár dní pokoj.
Prchaje před pronásledováním tiskárny trousil jsem kapitolu po&nbsp;kapitole; chtěl jsem ji předhonit, ale&nbsp;„ona za&nbsp;mnou skok co skok“.
Kličkoval jsem jako štvaný zajíc; vrhal jsem se všemi směry, abych získal času a&nbsp;mohl ještě nějak napravit, co&nbsp;jsem při této honičce pokazil.
Suďte sami, nedržel-li jsem se dosti dlouho; ještě osmnáct kapitol to trvalo, než&nbsp;jsem vystrčil bílý prapor konce.
Jakže, že&nbsp;tato knížka nemá souvislého děje?
Což není to epický a&nbsp;vzrušující děj, jak&nbsp;autor, štván Erinyemi, uniká do&nbsp;horské samoty i&nbsp;do&nbsp;zátiší redakčních, na&nbsp;Svatou
Kildu, do&nbsp;Hradce Králové, na&nbsp;tichomořský atol, do&nbsp;Sedmi Chalup a&nbsp;posléze za&nbsp;stůl hospody U&nbsp;Damohorských, aby&nbsp;teprve tam, s&nbsp;rukama zkříženýma a&nbsp;vrhaje svým pronásledovatelům v&nbsp;tvář poslední argumenty, se&nbsp;vzdal?
Sledujte se zatajeným dechem, kterak až&nbsp;do&nbsp;poslední chvíle věří, že&nbsp;– jsa nemilosrdně honěn – přese vše míří k&nbsp;jakémusi cíli a&nbsp;sám honí jakousi ideu; a&nbsp;opustil-li ho v&nbsp;třicáté kapitole dech, neopustila ho podivná víra, že&nbsp;v&nbsp;klikaté cestě, kterou právě proběhl, byl&nbsp;jakýsi jednotný smysl.
Toto jest pravý děj románu, jenž skutečně není románem, nýbrž fejetonovým seriálem: kterýžto název na&nbsp;něj nyní dodatečně připichuji.

---

V&nbsp;říjnu 1926  
Karel Čapek
