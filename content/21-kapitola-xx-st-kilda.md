---
chapter: XX
title: St Kilda
---

St Kilda je ostrůvek, skoro jen skalisko pliocenního tufu daleko na&nbsp;západ od&nbsp;Hebrid; několik nízkých břízek, hrst vřesu a&nbsp;křemičité trávy, houf hnízdících racků a&nbsp;poloarktický motýlek rodu Polyommatus, toť&nbsp;celý život této ztracené přední stráže našeho zemědílu, utkvělé mezi nekonečným vlnobitím moře a&nbsp;stejně nekonečným během věčně vlhkých mračen.
Ostatně St Kilda byla vždy a&nbsp;jest a&nbsp;bude neobydlena.

Avšak v&nbsp;posledních dnech prosincových spustila před ním kotvy
Jeho Veličenstva loď Dragon; z&nbsp;lodi připluli tesaři, vezli s&nbsp;sebou trámy a&nbsp;prkna a&nbsp;do&nbsp;večera postavili veliký, nízký dřevěný barák.
Druhého dne přišli čalouníci a&nbsp;vezli s&nbsp;sebou ten nejpěknější a&nbsp;nejpohodlnější nábytek.
Třetího dne vystoupili z&nbsp;útrob lodi stevardové, kuchaři a&nbsp;sklepníci a&nbsp;dopravili dovnitř baráku nádobí, víno a&nbsp;konzervy a&nbsp;všechno, co&nbsp;vynašla kultura pro vznešené, mlsné a&nbsp;mocné&nbsp;muže.

Čtvrtého dne zrána přijel na&nbsp;H.&nbsp;M.&nbsp;S.&nbsp;Edwin R.&nbsp;H.&nbsp;Sir
O‘Patterney, anglický premiér; půl hodiny po&nbsp;něm americký vyslanec Horatio Bumm; následovali – každý na&nbsp;válečné lodi – čínský plnomocník Mr Kei, francouzský premiér Dudieu, carský ruský generál Buchtin, císařský německý kancléř dr. Wurm, italský ministr kníže Trivellino a&nbsp;japonský velvyslanec Jânato.
Šestnáct anglických torpédovek křižovalo kolem St Kildy, aby&nbsp;zabránilo přístup zpravodajům novin; neboť tato schůzka Nejvyšší Velmocenské Rady, kterou narychlo svolal všemohoucí Sir O‘Patterney, měla se konat s&nbsp;nejpřísnějším vyloučením veřejnosti.
Vskutku také byl torpédem ponořen dánský velrybářský škuner Nyls
Hans, který se pokusil v&nbsp;noci proklouznout řetězem torpédovek; kromě dvanácti mužů posádky zahynul přitom politický zpravodaj listu Chicago Tribune Mr Joe Hashek.
Nicméně zpravodaj New York Heraldu pan Bill Prittom dlel po&nbsp;celou dobu, převlečen za&nbsp;sklepníka, na&nbsp;St Kildě, a&nbsp;jeho péru děkujeme za&nbsp;těch několik zpráv, které se i&nbsp;po&nbsp;dalších dějinných katastrofách zachovaly o&nbsp;této památné&nbsp;schůzce.

{{< ilu num="12" alt="">}}

Pan Bill Prittom mínil, že&nbsp;tato vysoce politická konference se konala proto na&nbsp;místě tak opuštěném, aby&nbsp;byla vyloučena přímá ingerence Absolutna na&nbsp;její úrady.
Všude jinde by se mohlo státi, že&nbsp;by se do&nbsp;shromáždění mužů tak vážných vloudilo Absolutno ve&nbsp;formě vnuknutí, osvícení, nebo dokonce zázraku, což&nbsp;by ve&nbsp;vyšší politice bylo samozřejmě něčím neslýchaným.
Prvým účelem konference, zdá&nbsp;se, byla dohoda v&nbsp;koloniální politice; státy měly se shodnouti o&nbsp;tom, aby&nbsp;nepodporovaly náboženská hnutí na&nbsp;teritoriích jiných států.
Podnětem k&nbsp;tomu byla německá agitace v&nbsp;Kongu a&nbsp;Senegambii, dále tajné vlivy francouzské při vzplanutí mahdismu v&nbsp;anglických oblastech muhamedánských a&nbsp;zejména japonské karburátorové zásilky do&nbsp;Bengálska, kde&nbsp;vřela strašlivá revolta nejrůznějších sekt.
Porady děly se při zavřených dveřích; publikována jen zpráva, že&nbsp;Německu se přiznává zájmová sféra v&nbsp;Kurdistánu a&nbsp;Japonsku na&nbsp;některých řeckých ostrovech.
Anglo-japonský a&nbsp;francouzsko-německo-ruský spolek nalezly zde, jak&nbsp;se podobá, obzvláštní srdečnosti.

Odpoledne přijel na&nbsp;zvláštní torpédovce pan G.&nbsp;H.&nbsp;Bondy a&nbsp;byl přijat ve&nbsp;slyšení Nejvyšší&nbsp;Rady.

Teprve kolem páté hodiny (podle anglického času) sešli se slavní diplomati k&nbsp;obědu a&nbsp;zde měl Bill Prittom poprvé příležitost slyšet zástupce Vysokých Smluvních Stran na&nbsp;vlastní uši.
Po&nbsp;obědě mluvili o&nbsp;sportu a&nbsp;o&nbsp;herečkách.
Sir O‘Patterney, s&nbsp;bělohřívou hlavou básníka a&nbsp;duchaplnýma očima, hovoří živě o&nbsp;lovu lososů s&nbsp;Jeho Excelencí premier ministrem Dudieu, jehož živé pohyby, hlasitá řeč a&nbsp;jisté
<q>je ne sais quoi</q>
prozrazují starého advokáta.
Baron Jânato, odmítaje každý nápoj, mlčky poslouchá a&nbsp;usmívá se, jako by měl plná ústa vody; dr. Wurm listuje v&nbsp;aktech, generál Buchtin se prochází po&nbsp;sále s&nbsp;knížetem
Trivellinem, Horatio Bumm zcela sám sehrává na&nbsp;kulečníku série karambolů (viděl jsem jeho krásný triple-buzar přes ruku, jejž by ocenil každý znalec), zatímco
Mr Kei, podobný velmi žluté a&nbsp;velmi seschlé stařence, louská jakýsi buddhistický růženec; jeť mandarínem ve&nbsp;své Říši&nbsp;slunce.

Náhle se všichni diplomati seskupí kolem pana Dudieu, který vykládá:
<q>Ano, pánové, c’est ça.
My nemůžeme k&nbsp;Němu zůstat lhostejni.
Buď Ho uznat, nebo Ho popřít.
My Francouzové jsme spíše pro to druhé.</q>

<q>Protože On u&nbsp;vás působí jako antimilitarista,</q> řekl s&nbsp;jistou škodolibostí kníže Trivellino.

<q>Ne, pánové,</q> zvolal Dudieu, <q>s&nbsp;tím nepočítejte.
Francouzská armáda je nedotčena.
Jako antimilitarista, bah!
U&nbsp;nás už&nbsp;bylo tolik antimilitaristů!
Pánové, dejte si na&nbsp;Něj pozor: On je demagog, komunista, un&nbsp;bigote, čertví co všechno – ale vždycky radikál.
Oui, un&nbsp;rabouliste, c’est ça.
Jde za&nbsp;nejdivočejšími populárními hesly.
Táhne s&nbsp;davem.
U&nbsp;vás, Jasnosti,</q> obrátil se náhle ke&nbsp;knížeti Trivellinovi, <q>dělá nacionalistu a&nbsp;opíjí se iluzemi o&nbsp;Římské říši; ale pozor, Jasnosti, to&nbsp;dělá ve&nbsp;městech, zatímco na&nbsp;venkově drží s&nbsp;kutnami a&nbsp;páše mariánské zázraky.
Jednou rukou pracuje pro Vatikán a&nbsp;druhou pro Kvirinál.
Buď je v&nbsp;tom nějaký úmysl, nebo… já nevím co.
Pánové, můžeme si to říci upřímně; máme s&nbsp;Ním všichni své těžkosti.</q>

<q>U&nbsp;nás,</q> řekl zamyšleně Horatio Bumm, opíraje se o&nbsp;tágo, <q>se zajímá taky o&nbsp;sport.
Indeed, a&nbsp;big sportsman.
Favorizuje všechny druhy her.
Docílil báječných rekordů ve&nbsp;sportu i&nbsp;v&nbsp;sektách.
Je socialista.
Drží s&nbsp;Vlhkými.
Mění vodu v&nbsp;drinks.
Onehdy se na&nbsp;banketu v&nbsp;Bílém domě všichni, eh, všichni strašně namazali; víte, pili jen vodu, ale&nbsp;On jim ji v&nbsp;žaludku obrátil v&nbsp;drinks.</q>

<q>To je divné,</q> povídá Sir O,Patterney, <q>u&nbsp;nás vypadá spíše jako konzervativec.
Chová se jako všemohoucí clergyman.
Meetings, průvody, kázání na&nbsp;ulicích a&nbsp;such things.
Myslím, že&nbsp;stojí proti nám liberálům.</q>

Tu ozval se s&nbsp;úsměvem baron Jânato:
<q>U&nbsp;nás je jako doma.
Velmi, velmi milý Bůh.
Velmi se přizpůsobil.
Velmi veliký Japonec.</q>

<q>Jakýpak Japonec,</q> zachrchlal generál Buchtin, <q>co to mluvíte, báťuško?
Je to Rus, pravý Rusák, Slovan.
Široká ruská duše, Excelenci.
Drží s&nbsp;námi mužiky.
Tuhle náš archimandrit mu uspořádal procesí, deset tisíc svíček, a&nbsp;lidu, gaspadá, jako máku.
Sjely se křesťanské duše z&nbsp;celé mátušky Rusi.
I&nbsp;zázraky nám dělá, Otec náš,</q> dodával generál, křižuje se a&nbsp;klaně se po&nbsp;pás.

Císařský kancléř německý se přiblížil, a&nbsp;když chvíli mlčky naslouchal, řekl:
<q>Ano, umí&nbsp;vyhovět lidu.
Všude přijímá mentalitu kraje.
Na&nbsp;svůj věk je, hm, kupodivu pružný.
My to pozorujeme v&nbsp;sousedství.
V&nbsp;Čechách například se chová jako kolosální individualista.
Každý tam má své Absolutno na&nbsp;vlastní pěst.
U&nbsp;nás máme státní Absolutno.
U&nbsp;nás Absolutno ihned vyspělo k&nbsp;vyššímu státnímu vědomí.
V&nbsp;Polsku působí jako nějaký alkohol; u&nbsp;nás působí jako… jako…
höhere Verordnung, verstehen Sie mich?</q>

<q>I&nbsp;ve&nbsp;vašich katolických zemích?</q>
tázal se s&nbsp;úsměvem kníže Trivellino.

<q>To jsou lokální diference,</q> mínil dr. Wurm.
<q>Pánové, tomu nepřikládejte váhy.
Německo je tak jednotné jako nikdy dosud.
Ale děkuji vám, kníže, za&nbsp;katolické Karburátory, které k&nbsp;nám pašujete.
Jsou naštěstí špatné, jako všechny italské výrobky.</q>

<q>Ticho, ticho, pánové,</q> skočil do&nbsp;toho Sir O’Patterney.

<q>Neutralita v&nbsp;náboženských otázkách.
Já, co&nbsp;se mne týče, chytám lososy na&nbsp;dvojitou udičku.
Onehdy jsem chytil takhle dlouhého, vidíte?
Čtrnáct liber.</q>

<q>A&nbsp;papežský nuncius…?</q>
tázal se tiše dr.&nbsp;Wurm.

<q>Svatá stolice žádá, abychom udrželi klid stůj co stůj.
Chce, aby&nbsp;byl mysticismus policejně zakázán.
V&nbsp;Anglii to nejde, a&nbsp;vůbec… Říkám vám, že&nbsp;vážil čtrnáct liber.
Heaven, měl&nbsp;jsem se co držet, abych nepadl do&nbsp;vody!</q>

Baron Jânato se usmíval ještě zdvořileji:
<q>Ale my nechceme neutralitu.
On je veliký Japonec.
Celý svět může přijmout japonskou víru.
My chceme také jednou posílat misionáře a&nbsp;učit víře.</q>

<q>Pane barone,</q> řekl Sir O’Patterney vážně, <q>víte, že&nbsp;výtečný poměr našich států…</q>

<q>Anglie může přijmout japonskou víru,</q> usmíval se baron Jânato, <q>a&nbsp;bude ještě lepší poměr.</q>

<q>Počkej, báťuško,</q> zvolal generál Buchtin, <q>žádnou japonskou víru.
Když už&nbsp;nějaká víra, tak&nbsp;ať&nbsp;je pravoslavná.
A&nbsp;víš proč?
Předně proto, že&nbsp;je pravoslavná, a&nbsp;za&nbsp;druhé, že&nbsp;je ruská, a&nbsp;za&nbsp;třetí, že&nbsp;to chce Gosudar, a&nbsp;za&nbsp;čtvrté, že&nbsp;my máme, holenku, největší vojsko.
Já, pánové, po&nbsp;vojensku: přímo a&nbsp;podle pravdy.
Když tedy víra, tak&nbsp;tedy naše pravoslavná.</q>

<q>Ale o&nbsp;to nejde, pánové,</q> řekl rozčilen Sir O’Patterney.

<q>Proto tu nejsme!</q>

<q>Zcela správně,</q> řekl dr. Wurm.
<q>Musíme se shodnout na&nbsp;společném postupu vůči Bohu.</q>

<q>Kterému?</q>
řekl náhle čínský plnomocník Mr Kei, zvedaje konečně scvrklá&nbsp;víčka.

<q>Kterému?</q>
opakoval zaražen dr. Wurm.
<q>Vždyť je snad jenom jeden.</q>

<q>Náš japonský,</q> usmál se líbezně baron&nbsp;Jânato.

<q>Pravoslavný, báťuško, a&nbsp;žádný jiný,</q> hlaholil generál, zrudlý jako&nbsp;krocan.

<q>Buddha,</q> řekl Mr Kei a&nbsp;sklopil opět víčka, nyní zcela podoben vyschlé&nbsp;mumii.

Sir O’Patterney prudce povstal.
<q>Gentlemen,</q> řekl, <q>prosím, pojďte za&nbsp;mnou.</q>

Načež se páni diplomati odebrali opět do&nbsp;poradního&nbsp;sálu.

V&nbsp;osm hodin večer vyběhla Jeho Excelence generál Buchtin, fialová v&nbsp;obličeji, se&nbsp;zaťatými pěstmi.
Za&nbsp;ním dr. Wurm, rozčileně rovnaje svá akta.
Sir O’Patterney bez ohledů na&nbsp;zdvořilost odcházel s&nbsp;kloboukem na&nbsp;hlavě, velmi rudý, následován zamlklým M.&nbsp;Dudieu.
Kníže Trivellino odcházel bled, za&nbsp;ním baron Jânato, ustavičně se usmívaje.
Poslední vyšel Mr Kei, s&nbsp;očima sklopenýma, přemílaje v&nbsp;prstech předlouhý černý&nbsp;růženec.

Tím končí se zpráva, kterou pan Bill Prittom uveřejnil v&nbsp;Heraldu.
Oficiální komuniké o&nbsp;této konferenci vydáno nebylo – krom výše řečeného o&nbsp;zájmových sférách –, a&nbsp;stalo-li se nějaké usnesení, nebylo asi mnoho platno.
Neboť již se, jak&nbsp;se gynekologicky říká, <q>v&nbsp;lůně dějin</q>
chystaly nečekané události.
