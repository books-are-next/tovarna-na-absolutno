---
chapter: XXVIII
title: U&nbsp;Sedmi Chalup
---

A&nbsp;zatímco se armády světodějně bijí, co&nbsp;se hranice států hýbají jako žížaly a&nbsp;celý svět se hroutí v&nbsp;rumiště, škrabe stará paní Blahoušová v&nbsp;Sedmi Chalupách brambory, děda Blahouš sedí na&nbsp;prahu a&nbsp;kouří bukové listí a&nbsp;sousedka Prouzová, opřena o&nbsp;plot, opakuje zamyšleně:

<q>Jojo.</q>

<q>Ba jo,</q> přisvědčí po&nbsp;chvíli&nbsp;Blahouš.

<q>Inu jo,</q> povídá Blahouška.

<q>To už&nbsp;tak je,</q> na&nbsp;to Prouzová.

<q>Copak je to platný,</q> míní děda&nbsp;Blahouš.

<q>Ba tak,</q> dodává Blahouška a&nbsp;chápe se nového bramboru.

<q>Prej Talián dostal vejprask,</q> vzpomíná&nbsp;Blahouš.

<q>A&nbsp;vod koho?</q>

<q>Asi vod Turka.</q>

<q>Tak to už&nbsp;bude konec tý vojny?</q>

<q>Kdepak.
Von zas do&nbsp;toho pude Prajz.</q>

<q>A&nbsp;to proti nám?</q>

<q>Prej proti Francouzoj.</q>

<q>Bože na&nbsp;nebi, to&nbsp;zas bude drahota!</q>

<q>Jojo.</q>

<q>Ba jo.</q>

<q>Copak je to platný!</q>

<q>Tuhle prej Švejcar psal, že&nbsp;už&nbsp;by to jako mohlo přestat.</q>

<q>Já to taky říkám.</q>

<q>Jo, tak&nbsp;sem tuhle platila za&nbsp;svíčku půldruhýho tisice.
Poudám, Blahouši, jen&nbsp;taková smradlavá svíčka pro chlíu.</q>

<q>A&nbsp;řikate půldruhýho tisice?</q>

<q>No toť.
Lídi, to&nbsp;vám je drahota!</q>

<q>Ba jo.</q>

<q>Inu jojo.</q>

<q>Kdopak by si to bejval myslel!
Půldruhýho tisice!!</q>

<q>A&nbsp;za&nbsp;dvě stouky bejvala pěkná svíčka.</q>

<q>Jo, teta, tomu už&nbsp;sou taky leta.
Dyť i&nbsp;to vajčko bejvalo za&nbsp;pět stovek.</q>

<q>A&nbsp;máslo za&nbsp;tři tisice libra.</q>

<q>A&nbsp;jaký fajnový.</q>

<q>A&nbsp;boty za&nbsp;vosum tisic.</q>

<q>Ba jo, Blahouško, to&nbsp;bejvala láce.</q>

<q>Ale teď –</q>

<q>Jojo.</q>

<q>Dyby už&nbsp;tomu byl konec!!</q>

Bylo ticho.
Starý Blahouš vstal, narovnal se v&nbsp;kříži a&nbsp;šel zvednout na&nbsp;dvorku stebélko&nbsp;slámy.

<q>A&nbsp;cák je to šecko platný,</q> řekl a&nbsp;odšrouboval hlavičku své fajfky, aby&nbsp;ji protáhl&nbsp;stéblem.

<q>Šak už&nbsp;smrďala,</q> podotkla Blahouška se&nbsp;zájmem.

<q>Smrďala,</q> přisvědčil Blahouš.
<q>Japak by nesmrďala.
Dyť už&nbsp;snad ani žánej ten tabák nejni na&nbsp;světě.
Poslední páček mně přines syn, jako pan profesor, počkej, to&nbsp;bylo v&nbsp;devětačtyrycátým, viď?</q>

<q>Na&nbsp;velkonoce tomu byly zrouna čtyry leta.</q>

<q>Ba jo,</q> řekl děda Blahouš, <q>čloujek už&nbsp;je moc starej.
Túze starej.</q>

<q>A&nbsp;poudám, sousede,</q> začala Prouzka, <q>a&nbsp;proč to šecko jako teda je?</q>

<q>Co jako?</q>

<q>Jako ta vojna.</q>

<q>Jo kdák ví,</q> mínil Blahouš a&nbsp;profukoval fajfku, až&nbsp;v&nbsp;ní chrčelo.
<q>To nikdo neví, teta.
Prej pro víru, poudaj.</q>

<q>A&nbsp;pro jakou víru?</q>

<q>Pro naši, nebo pro helvítskou, to&nbsp;žánej neví.
Aby prej byla jen jedna víra.</q>

<q>Dyť u&nbsp;nás bejvala jenom jedna víra.</q>

<q>Ale jinde byla jiná, teta.
Prej přišel rozkaz, aby&nbsp;byla jen jedna.</q>

<q>A&nbsp;vodkáď rozkaz?</q>

<q>To žánej neví.
Prej byly takový mašiny na&nbsp;víru.
Takový dlouhý kotle.</q>

<q>A&nbsp;načpak ty kotle?</q>

<q>To taky žánej neví.
Takový kotle.
A&nbsp;prej se Pámbu zjevoval lidem, aby&nbsp;jako věřili.
Vono už&nbsp;bejvalo, teta, túze moc nevíry.
Vono se má na&nbsp;něco věřit, cák&nbsp;je to platný.
Šak dyby byli lidi věřili, von&nbsp;by se jim Pámbu nezjevil.
Tak teda von přišel na&nbsp;svět skrz tu bezbožnost, víte?</q>

<q>No jo, ale&nbsp;vod čeho přišla ta hrozitánská vojna?</q>

<q>Žánej neví.
Poudaj, že&nbsp;začal Čiňan nebo Turek.
Prej v&nbsp;tejch kotlich s&nbsp;sebou vezli toho svýho Pánaboha.
Voni prej sou strašně pobožný, Turci a&nbsp;ty Čiňani.
A&nbsp;tak chtěli, abysme jako věřili s&nbsp;nima, po&nbsp;jejich.</q>

<q>A&nbsp;proč zrouna po&nbsp;jejich?</q>

<q>Jo to nikdo neví.
Já bych řek, že&nbsp;Prajz taky začal.
A&nbsp;Švejda nemlich.</q>

<q>Bóže, bóže,</q> posteskla si Prouzka.
<q>A&nbsp;teď ta drahota!
Půld ruhýho tisice za&nbsp;svíčku!</q>

<q>A&nbsp;já bych řek,</q> tvrdil Blahouš, <q>že&nbsp;tu vojnu uďáli židi, aby&nbsp;vydělali.
To bych já řek.</q>

<q>Mělo by pršet,</q> podotkla Blahoušová.
<q>Brambory sou takle mrňavý.
Jako vořechy.</q>

<q>Víte,</q> pokračoval Blahouš, <q>a&nbsp;voni si toho Pánaboha jen tak vyštudýrovali, aby&nbsp;to měli na&nbsp;koho svíst.
To byla jejich vymejšlenost.
Chtěli mit vojnu a&nbsp;vejmluvu.
To voni šecko tak nastrojili.</q>

<q>A&nbsp;kdo voni?</q>

<q>To žánej neví.
Já bych řek, že&nbsp;se smluvili s&nbsp;papežem a&nbsp;se židama, šecky, šecky!
Ty – ty – Kalburáti,</q> vykřikl děda Blahouš rozčilen.
<q>Šak já bych im to řek do&nbsp;voči!
Cák někdo potřeboval novýho Pánaboha?
Nám na&nbsp;venkouje stačil ten starej.
Zrouna dost ho bylo, a&nbsp;hodnej byl, takovej rozšafnej a&nbsp;spráunej.
A&nbsp;nikomu se nezjevoval, a&nbsp;byl aspoň pokoj –</q>

<q>A&nbsp;začpak vy, Prouzová, dáváte vajčko?</q>

<q>Nyčko za&nbsp;dvě tisicouky.</q>

<q>V&nbsp;Trutnouje prej sou po&nbsp;třech.</q>

<q>A&nbsp;já řikám,</q> rozčiloval se starý Blahouš, <q>že&nbsp;to muselo přít.
Lidi už&nbsp;byli túze zlí na&nbsp;sebe.
Šak váš nebožtik muž, Prouzko, dej&nbsp;mu Pámbu věčnou slávu, von&nbsp;byl teda jako duchař a&nbsp;spirita, a&nbsp;já mu jednou poudám z&nbsp;legrace: ,Ty, Prouzo, zavolej mně nazpátek toho zlýho ducha, co&nbsp;mně vyklouz,‘ a&nbsp;von se na&nbsp;to dožere a&nbsp;až&nbsp;do&nbsp;svý smrti na&nbsp;mě nepromluvil.
A&nbsp;to byl soused, teta.
A&nbsp;tamhle Tonda Vlček zas držel na&nbsp;ty foksfáty, co&nbsp;se s&nbsp;nima jako hnojí, a&nbsp;kdo na&nbsp;ně nedržel, toho porád rejpal a&nbsp;porád rejpal jako pořčenej.
A&nbsp;můj syn, jako pan profesor, řiká, že&nbsp;to je šude tak.
Kdo si něco zamane, chce, aby&nbsp;tomu každej věřil.
A&nbsp;nedá pokoj a&nbsp;nedá.
A&nbsp;vod toho to tak přišlo.</q>

<q>Ba jo,</q> mínila teta Prouzka zívajíc.
<q>Cák je to šecko platný.</q>

<q>Ach jo,</q> vzdychla paní Blahoušová.

<q>To už&nbsp;tak je na&nbsp;tom sjetě,</q> dodala Prouzová.

<q>A&nbsp;vy ženský byste kdákaly nejrači celej boží den,</q> zakončil děda Blahouš nevrle a&nbsp;šoural se do&nbsp;vrátek,

– zatímco na&nbsp;světě světodějně zápasily armády a&nbsp;„rodil se lepší zítřek“, jak&nbsp;ujišťovali myslitelé všech táborů.
