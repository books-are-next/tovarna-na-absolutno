---
chapter: II
title: Karburátor
---

<q>Čekal jsem tě!</q>
opakoval Marek, když posadil hosta do kožené klubovky.

Za nic na světě by se byl Bondy nepřiznal k svým iluzím o sešlém vynálezci.

<q>Vidíš,</q> radoval se trochu nuceně, <q>je to náhoda!
Mně totiž dnes ráno napadlo, že už jsme se dvacet let neviděli!
Dvacet let, považ, Rudo!</q>

<q>Hm,</q> udělal Marek.
<q>Tak tedy ty chceš koupit můj vynález?</q>

<q>Koupit?</q>
řekl G. H. Bondy váhavě.
<q>Já opravdu nevím… Ani jsem na to nepomyslel.
Chtěl jsem tě vidět a –</q>

<q>Prosím tě, nedělej se!</q>
přerušil ho Marek.
<q>Já jsem věděl, že přijdeš.
Pro takovou věc jistě.
Takový vynález je tak zrovna pro tebe.
Z toho se dá nadělat,</q> mávl rukou, odkašlal a začal odměřeně:
<q>Vynález, který vám předvedu, znamená větší převrat techniky než Wattův vynález parního stroje.
Mám-li krátce naznačit jeho podstatu, tedy jde, teoreticky řečeno, o dokonalé využití atomové energie…</q>
Bondy skrytě zívl.
<q>A prosím tě, cos dělal po těch dvacet let?</q>

Marek vzhlédl trochu překvapeně.
<q>Moderní věda tvrdí, že hmota, totiž atomy, je složena z ohromného počtu jednotek energie; atom je vlastně shluk elektronů, to jest nejmenších elektrických dílců –</q>

<q>To je hrozně zajímavé,</q> přerušil ho prezident Bondy.
<q>Vidíš, já jsem byl vždycky ve fyzice slabý.
Ale ty špatně vypadáš, Marku!
Jak jsi vlastně přišel k téhle hrač – hm, k téhle továrně?</q>

{{< ilu num="02" alt="">}}

<q>Já?
Docela náhodou.
Vynalezl jsem totiž nový způsob drátů do žárovek – To nic není, to jsem našel jen tak mimochodem.
Víš, já už dvacet let pracuji na spalování hmot.
Řekni sám, Bondy, co je největší problém moderní techniky?</q>

<q>Obchod,</q> řekl prezident.
<q>A jsi už ženat?</q>

<q>Vdovec,</q> odpověděl Marek a vyskočil vzrušen.
<q>Žádný obchod, rozumíš?
Spalování!
Dokonalé využití tepelné energie, která je ve hmotě!
Považ, že z uhlí vytopíme sotva stotisícinu toho, co bychom mohli vytopit!
Chápeš to?</q>

<q>Ano.
Uhlí je hrozně drahé,</q> mínil pan Bondy moudře.
Marek se posadil a řekl zjitřeně:
<q>Nepřišel-lis kvůli mému Karburátoru, Bondy, můžeš jít.</q>

<q>Jen pokračuj,</q> doložil prezident pln mírnosti.

Marek položil hlavu do dlaní.
<q>Dvacet let jsem na tom pracoval,</q> vydralo se z něho těžce, <q>a teď, teď to prodám prvnímu, kdo přijde!
Můj ohromný sen!
Největší vynález, který dosud byl!
Vážně, Bondy: je to úžasná věc.</q>

<q>Jistě, na naše malé poměry,</q> přitakal Bondy.

<q>Ne, vůbec úžasná.
Považ si, že můžeš využitkovat atomové energie naprosto beze zbytku!</q>

<q>Aha,</q> pravil prezident.
<q>Budeme topit atomy.
Inu, pročpak ne.
Máš to tady hezké, Rudo; malé a hezké.
Kolik máš dělníků?</q>

Marek neposlouchal.
<q>Víš,</q> mluvil zamyšleně, <q>to máš jedno, jak se to řekne: ,využít atomové energie‘ nebo ,spálit hmotu‘. Nebo ,rozbít hmotu‘. Můžeš tomu říkat, jak chceš.</q>

<q>Já jsem pro spálení,</q> řekl pan Bondy;
<q>to zní tak intimně.</q>

<q>Ale přesnější je ,roztříštit hmotu‘; víš, roztříštit atom na elektrony, a ty elektrony zapřáhnout do práce, chápeš to?</q>

<q>Dokonale,</q> souhlasil prezident.
<q>Jen je zapřáhnout!</q>

<q>Mysli si, dejme tomu, že dva koně ze vší síly táhnou za oba konce provazu opačnými směry.
Víš, co to je?</q>

<q>Patrně nějaký sport,</q> mínil pan Bondy.

<q>Ne, ale klid.
Koně táhnou, ale nepostupují.
A kdybys přesekl provaz –</q>

<q>– koně se svalí,</q> zvolal G. H. Bondy nadšen.

<q>Ne, ale rozběhnou se; stávají se uvolněnou energií.
A teď se podívej: takové svázané spřežení je hmota.
Přetni pouto, které k sobě váže elektrony, a ony se –</q>

<q>– rozběhnou!</q>

<q>Ano, ale my je můžeme chytit a zapřáhnout, rozumíš?
Nebo si mysli tohle: My topíme, dejme tomu, kusem uhlí.
Z toho dostaneme trochu tepla, ale krom toho popel, uhelný plyn a saze.
Hmota se tím neztratí, rozumíš?</q>

<q>Ano.
Nechtěl bys cigáro?</q>

<q>Nechci.
Ale ta hmota, která zbývá, má ještě spoustu nespotřebované atomové energie.
Kdybychom spotřebovali vůbec všechnu atomovou energii, spotřebovali bychom tím také atomy.
Zkrátka: hmota by zmizela.</q>

<q>Aha.
Teď tomu rozumím.</q>

<q>To máš tak, jako bychom špatně vymílali obilí; jako bychom omleli tenoučkou vrchní slupku a ostatní vyhodili, jako vyhazujeme popel.
Při dokonalém vymletí nezůstane ze zrna nic, nebo skoro nic, viď?
A stejně při dokonalém spálení nezůstane z hmoty nic, nebo skoro nic.
Vymele se nadobro.
Spotřebuje se.
Vrátí se v původní nic.
Víš, hmota potřebuje strašnou spoustu energie na to, aby vůbec existovala; vezmi jí existenci, přinuť ji nebýt, a tím uvolníš ohromnou zásobu síly.
Tak je to, Bondy.</q>

<q>Aha.
To není zlé.</q>

<q>Pflüger například počítá, že jedno kilo uhlí obsahuje třiadvacet biliónů kalorií.
Já myslím, že Pflüger přehání.</q>

<q>Rozhodně.</q>

<q>Já jsem dospěl teoreticky k sedmi biliónům.
Ale i to znamená, že by jeden kilogram uhlí při dokonalém spálení mohl pohánět slušnou továrnu po několik set hodin!</q>

<q>U čerta!</q>
vykřikl pan Bondy a vyskočil.

<q>Přesný počet hodin ti neudám.
Já už spaluji po šest neděl půl kilogramu uhlí při zatížení třiceti kilogramometrů, a člověče, ono to běží pořád – pořád – – pořád – –</q>
šeptal inženýr Marek bledna.

Prezident Bondy si v rozpacích hladil bradu, hladkou a kulatou jako dětský zadeček.
<q>Poslyš, Marku,</q> začal váhavě, <q>ty jsi jistě – tak trochu – přepracován –</q>

Marek mávl rukou.
<q>Ach, to nic – – Kdyby ses jen trochu vyznal ve fyzice, vysvětlil bych ti svůj Karburátor[^1], ve kterém se to spaluje.
Víš, to je celá kapitola z vyšší fyziky.
Ale uvidíš to dole, ve sklepě.
Já jsem nasypal půl kila uhlí do stroje a pak jsem to zavřel a dal notářsky zapečetit, před svědky, aby nikdo nemohl přisypat uhlí.
Jdi se na to podívat, jdi, jdi už!
Nebudeš tomu stejně rozumět, ale – jdi do sklepa!
Člověče, jdi už!</q>

[^1]:

  Tento název, jejž dal inž. Marek svému atomovému kotli, je ovšem zcela nesprávný; je to jeden z truchlivých následků toho, že se technikové neučí latinsky.

  Správnější název by byl Komburátor, Atomkettle, Carbowatt, Disgregátor, Motor M, Bondymover, Hylergon, Molekularstoffzersetzungskraftrad, E W. a jiné názvy, jež byly později navrhovány; ujalo se ovšem zrovna to špatné.

<q>Copak ty nepůjdeš?</q>
ptal se Bondy s podivem.

<q>Ne, jdi sám.
A – poslyš, Bondy… dlouho tam nezůstávej.</q>

<q>Proč?</q>
tázal se Bondy drobet podezřivě.

<q>Jen tak.
Mysli si třeba, že… že tam není zdrávo.
A rozsviť si tam žárovku, knoflík je hned u dveří.
Ten hluk, co je ve sklepě, to není můj stroj; ten pracuje docela tiše, vytrvale, bez zápachu… Tam hlučí jen, hm, jen takový ventilátor.
No, jdi už, já tady počkám.
Potom mně povíš…</q>

Prezident Bondy sestupuje do sklepa, trochu rád, že se zbavil na chvíli toho blázna (není přece pochyby, že je to blázen), a trochu stísněn pomyšlením, jak by co nejrychleji vymáznul.
A koukejme, sklep má těsněné, ohromně tlusté dveře, docela jako pancéřová pokladna v bankách.
Dobrá, rozsvítit.
Knoflík hned u dveří.
Prostřed klenutého, betonového, jako klášterní cela čistého sklepení leží obrovský měděný válec na betonových kozách.
Je odevšad uzavřen, jen nahoře je mřížka opatřená pečetěmi.
Uvnitř stroje tma a ticho.
Z válce pravidelným a klouzavým pohybem vybíhá píst, otáčející zvolna těžkým setrvačníkem.
To je všechno.
Jen ventilátor hrčí ve sklepním okně neúnavným ruchem.

Snad je to průvan z ventilátoru či co – pan Bondy cítí na čele zvláštní vanutí a jakýsi pocit, že mu vstávají vlasy; nyní to je, jako by byl unášen nekonečným prostorem; a nyní jako by letěl, necítě vlastní tíhy.
G. H. Bondy klečí v jakési úžasné, jasné blaženosti, chtěl by křičet a zpívat, zdá se mu, že slyší šum nesmírných a nesčíslných křídel.
A náhle ho někdo prudce chytí za ruku a táhne ze sklepa.
Je to inženýr Marek, má na hlavě kuklu nebo skafandr jako potápěč a vleče Bondyho po schodech nahoru.
V předsíni snímá kovovou kuklu a utírá si pot perlící se mu na čele.

<q>Byl nejvyšší čas,</q> vydechuje hrozně vzrušen.
