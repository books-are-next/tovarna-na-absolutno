---
chapter: II
title: Karburátor
---

<q>Čekal jsem tě!</q>
opakoval Marek, když posadil hosta do&nbsp;kožené klubovky.

Za&nbsp;nic na&nbsp;světě by se byl Bondy nepřiznal k&nbsp;svým iluzím o&nbsp;sešlém vynálezci.

<q>Vidíš,</q> radoval se trochu nuceně, <q>je to náhoda!
Mně totiž dnes ráno napadlo, že&nbsp;už&nbsp;jsme se dvacet let neviděli!
Dvacet let, považ, Rudo!</q>

<q>Hm,</q> udělal Marek.
<q>Tak tedy ty chceš koupit můj vynález?</q>

<q>Koupit?</q>
řekl G.&nbsp;H.&nbsp;Bondy váhavě.
<q>Já opravdu nevím… Ani jsem na&nbsp;to nepomyslel.
Chtěl jsem tě vidět a&nbsp;–</q>

<q>Prosím tě, nedělej se!</q>
přerušil ho Marek.
<q>Já jsem věděl, že&nbsp;přijdeš.
Pro takovou věc jistě.
Takový vynález je tak zrovna pro tebe.
Z&nbsp;toho se dá nadělat,</q> mávl rukou, odkašlal a&nbsp;začal odměřeně:
<q>Vynález, který vám předvedu, znamená větší převrat techniky než Wattův vynález parního stroje.
Mám-li krátce naznačit jeho podstatu, tedy jde, teoreticky řečeno, o&nbsp;dokonalé využití atomové energie…</q>
Bondy skrytě zívl.
<q>A&nbsp;prosím tě, cos&nbsp;dělal po&nbsp;těch dvacet let?</q>

Marek vzhlédl trochu překvapeně.
<q>Moderní věda tvrdí, že&nbsp;hmota, totiž atomy, je&nbsp;složena z&nbsp;ohromného počtu jednotek energie; atom je vlastně shluk elektronů, to&nbsp;jest nejmenších elektrických dílců –</q>

<q>To je hrozně zajímavé,</q> přerušil ho prezident Bondy.
<q>Vidíš, já&nbsp;jsem byl vždycky ve&nbsp;fyzice slabý.
Ale ty špatně vypadáš, Marku!
Jak jsi vlastně přišel k&nbsp;téhle hrač – hm, k&nbsp;téhle továrně?</q>

{{< ilu num="02" alt="">}}

<q>Já?
Docela náhodou.
Vynalezl jsem totiž nový způsob drátů do&nbsp;žárovek – To nic není, to&nbsp;jsem našel jen tak mimochodem.
Víš, já&nbsp;už&nbsp;dvacet let pracuji na&nbsp;spalování hmot.
Řekni sám, Bondy, co&nbsp;je největší problém moderní techniky?</q>

<q>Obchod,</q> řekl prezident.
<q>A&nbsp;jsi už&nbsp;ženat?</q>

<q>Vdovec,</q> odpověděl Marek a&nbsp;vyskočil vzrušen.
<q>Žádný obchod, rozumíš?
Spalování!
Dokonalé využití tepelné energie, která je ve&nbsp;hmotě!
Považ, že&nbsp;z&nbsp;uhlí vytopíme sotva stotisícinu toho, co&nbsp;bychom mohli vytopit!
Chápeš to?</q>

<q>Ano.
Uhlí je hrozně drahé,</q> mínil pan Bondy moudře.
Marek se posadil a&nbsp;řekl zjitřeně:
<q>Nepřišel-lis kvůli mému Karburátoru, Bondy, můžeš jít.</q>

<q>Jen pokračuj,</q> doložil prezident pln mírnosti.

Marek položil hlavu do&nbsp;dlaní.
<q>Dvacet let jsem na&nbsp;tom pracoval,</q> vydralo se z&nbsp;něho těžce, <q>a&nbsp;teď, teď&nbsp;to prodám prvnímu, kdo&nbsp;přijde!
Můj ohromný sen!
Největší vynález, který dosud byl!
Vážně, Bondy: je to úžasná věc.</q>

<q>Jistě, na&nbsp;naše malé poměry,</q> přitakal&nbsp;Bondy.

<q>Ne, vůbec úžasná.
Považ si, že&nbsp;můžeš využitkovat atomové energie naprosto beze zbytku!</q>

<q>Aha,</q> pravil prezident.
<q>Budeme topit atomy.
Inu, pročpak ne.
Máš to tady hezké, Rudo; malé a&nbsp;hezké.
Kolik máš dělníků?</q>

Marek neposlouchal.
<q>Víš,</q> mluvil zamyšleně, <q>to máš jedno, jak&nbsp;se to řekne: ,využít atomové energie‘ nebo ,spálit hmotu‘. Nebo ,rozbít hmotu‘. Můžeš tomu říkat, jak&nbsp;chceš.</q>

<q>Já jsem pro spálení,</q> řekl pan Bondy;
<q>to zní tak intimně.</q>

<q>Ale přesnější je ,roztříštit hmotu‘; víš, roztříštit atom na&nbsp;elektrony, a&nbsp;ty elektrony zapřáhnout do&nbsp;práce, chápeš to?</q>

<q>Dokonale,</q> souhlasil prezident.
<q>Jen je zapřáhnout!</q>

<q>Mysli si, dejme tomu, že&nbsp;dva koně ze&nbsp;vší síly táhnou za&nbsp;oba konce provazu opačnými směry.
Víš, co&nbsp;to je?</q>

<q>Patrně nějaký sport,</q> mínil pan&nbsp;Bondy.

<q>Ne, ale&nbsp;klid.
Koně táhnou, ale&nbsp;nepostupují.
A&nbsp;kdybys přesekl provaz –</q>

<q>– koně se svalí,</q> zvolal G.&nbsp;H.&nbsp;Bondy&nbsp;nadšen.

<q>Ne, ale&nbsp;rozběhnou se; stávají se uvolněnou energií.
A&nbsp;teď se podívej: takové svázané spřežení je hmota.
Přetni pouto, které k&nbsp;sobě váže elektrony, a&nbsp;ony se –</q>

<q>– rozběhnou!</q>

<q>Ano, ale&nbsp;my je můžeme chytit a&nbsp;zapřáhnout, rozumíš?
Nebo si mysli tohle: My topíme, dejme tomu, kusem uhlí.
Z&nbsp;toho dostaneme trochu tepla, ale&nbsp;krom toho popel, uhelný plyn a&nbsp;saze.
Hmota se tím neztratí, rozumíš?</q>

<q>Ano.
Nechtěl bys cigáro?</q>

<q>Nechci.
Ale ta hmota, která zbývá, má&nbsp;ještě spoustu nespotřebované atomové energie.
Kdybychom spotřebovali vůbec všechnu atomovou energii, spotřebovali bychom tím také atomy.
Zkrátka: hmota by zmizela.</q>

<q>Aha.
Teď tomu rozumím.</q>

<q>To máš tak, jako bychom špatně vymílali obilí; jako bychom omleli tenoučkou vrchní slupku a&nbsp;ostatní vyhodili, jako vyhazujeme popel.
Při dokonalém vymletí nezůstane ze&nbsp;zrna nic, nebo skoro nic, viď?
A&nbsp;stejně při dokonalém spálení nezůstane z&nbsp;hmoty nic, nebo skoro nic.
Vymele se nadobro.
Spotřebuje se.
Vrátí se v&nbsp;původní nic.
Víš, hmota potřebuje strašnou spoustu energie na&nbsp;to, aby&nbsp;vůbec existovala; vezmi jí existenci, přinuť ji nebýt, a&nbsp;tím uvolníš ohromnou zásobu síly.
Tak je to, Bondy.</q>

<q>Aha.
To není zlé.</q>

<q>Pflüger například počítá, že&nbsp;jedno kilo uhlí obsahuje třiadvacet biliónů kalorií.
Já myslím, že&nbsp;Pflüger přehání.</q>

<q>Rozhodně.</q>

<q>Já jsem dospěl teoreticky k&nbsp;sedmi biliónům.
Ale i&nbsp;to znamená, že&nbsp;by jeden kilogram uhlí při dokonalém spálení mohl pohánět slušnou továrnu po&nbsp;několik set hodin!</q>

<q>U&nbsp;čerta!</q>
vykřikl pan Bondy a&nbsp;vyskočil.

<q>Přesný počet hodin ti neudám.
Já už&nbsp;spaluji po&nbsp;šest neděl půl kilogramu uhlí při zatížení třiceti kilogramometrů, a&nbsp;člověče, ono&nbsp;to běží pořád – pořád – – pořád – –</q>
šeptal inženýr Marek&nbsp;bledna.

Prezident Bondy si v&nbsp;rozpacích hladil bradu, hladkou a&nbsp;kulatou jako dětský zadeček.
<q>Poslyš, Marku,</q> začal váhavě, <q>ty jsi jistě – tak trochu – přepracován –</q>

Marek mávl rukou.
<q>Ach, to&nbsp;nic – – Kdyby ses jen trochu vyznal ve&nbsp;fyzice, vysvětlil bych ti svůj Karburátor[^1], ve&nbsp;kterém se to spaluje.
Víš, to&nbsp;je celá kapitola z&nbsp;vyšší fyziky.
Ale uvidíš to dole, ve&nbsp;sklepě.
Já jsem nasypal půl kila uhlí do&nbsp;stroje a&nbsp;pak jsem to zavřel a&nbsp;dal notářsky zapečetit, před svědky, aby&nbsp;nikdo nemohl přisypat uhlí.
Jdi se na&nbsp;to podívat, jdi, jdi&nbsp;už!
Nebudeš tomu stejně rozumět, ale&nbsp;– jdi do&nbsp;sklepa!
Člověče, jdi&nbsp;už!</q>

[^1]: Tento název, jejž dal inž. Marek svému atomovému kotli, je&nbsp;ovšem zcela nesprávný; je to jeden z&nbsp;truchlivých následků toho, že&nbsp;se technikové neučí latinsky.
  
    Správnější název by byl Komburátor, Atomkettle, Carbowatt, Disgregátor, Motor M, Bondymover, Hylergon, Molekularstoffzersetzungskraftrad, E W.&nbsp;a&nbsp;jiné názvy, jež&nbsp;byly později navrhovány; ujalo se ovšem zrovna to&nbsp;špatné.

<q>Copak ty nepůjdeš?</q>
ptal se Bondy s&nbsp;podivem.

<q>Ne, jdi&nbsp;sám.
A&nbsp;– poslyš, Bondy… dlouho tam nezůstávej.</q>

<q>Proč?</q>
tázal se Bondy drobet podezřivě.

<q>Jen tak.
Mysli si třeba, že… že&nbsp;tam není zdrávo.
A&nbsp;rozsviť si tam žárovku, knoflík je hned u&nbsp;dveří.
Ten hluk, co&nbsp;je ve&nbsp;sklepě, to&nbsp;není můj stroj; ten pracuje docela tiše, vytrvale, bez&nbsp;zápachu… Tam hlučí jen, hm, jen&nbsp;takový ventilátor.
No, jdi&nbsp;už, já&nbsp;tady počkám.
Potom mně povíš…</q>

Prezident Bondy sestupuje do&nbsp;sklepa, trochu rád, že&nbsp;se zbavil na&nbsp;chvíli toho blázna (není přece pochyby, že&nbsp;je to blázen), a&nbsp;trochu stísněn pomyšlením, jak&nbsp;by co nejrychleji vymáznul.
A&nbsp;koukejme, sklep má těsněné, ohromně tlusté dveře, docela jako pancéřová pokladna v&nbsp;bankách.
Dobrá, rozsvítit.
Knoflík hned u&nbsp;dveří.
Prostřed klenutého, betonového, jako klášterní cela čistého sklepení leží obrovský měděný válec na&nbsp;betonových kozách.
Je odevšad uzavřen, jen&nbsp;nahoře je mřížka opatřená pečetěmi.
Uvnitř stroje tma a&nbsp;ticho.
Z&nbsp;válce pravidelným a&nbsp;klouzavým pohybem vybíhá píst, otáčející zvolna těžkým setrvačníkem.
To je všechno.
Jen ventilátor hrčí ve&nbsp;sklepním okně neúnavným&nbsp;ruchem.

Snad je to průvan z&nbsp;ventilátoru či&nbsp;co – pan Bondy cítí na&nbsp;čele zvláštní vanutí a&nbsp;jakýsi pocit, že&nbsp;mu vstávají vlasy; nyní to je, jako by byl unášen nekonečným prostorem; a&nbsp;nyní jako by letěl, necítě vlastní tíhy.
G.&nbsp;H.&nbsp;Bondy klečí v&nbsp;jakési úžasné, jasné blaženosti, chtěl by křičet a&nbsp;zpívat, zdá&nbsp;se mu, že&nbsp;slyší šum nesmírných a&nbsp;nesčíslných křídel.
A&nbsp;náhle ho někdo prudce chytí za&nbsp;ruku a&nbsp;táhne ze&nbsp;sklepa.
Je to inženýr Marek, má&nbsp;na&nbsp;hlavě kuklu nebo skafandr jako potápěč a&nbsp;vleče Bondyho po&nbsp;schodech nahoru.
V&nbsp;předsíni snímá kovovou kuklu a&nbsp;utírá si pot perlící se mu na&nbsp;čele.

<q>Byl nejvyšší čas,</q> vydechuje hrozně vzrušen.
