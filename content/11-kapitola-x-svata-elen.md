---
chapter: X
title: Svatá elen
---

Několik dní po&nbsp;těchto událostech bloudil pan G.&nbsp;H.&nbsp;Bondy po&nbsp;ulicích Prahy, cigáro v&nbsp;zubech, a&nbsp;přemýšlel.
Kdo by ho potkal, myslel by, že&nbsp;se dívá na&nbsp;chodník; ale pan Bondy se díval do&nbsp;budoucnosti.
Marek měl pravdu, říkal si.
A&nbsp;ten biskup Linda měl ještě větší pravdu.
Nelze, zkrátka, uvést na&nbsp;svět
Boha bez sakramentských následků.
Copak, ať&nbsp;si lidé dělají, co&nbsp;chtějí; ale tohle by otřáslo bankami, a&nbsp;čertví jak by to působilo na&nbsp;průmysl.
Dnes vypukla v&nbsp;Živno náboženská stávka; zařídili jsme tam Karburátor, a&nbsp;hned po&nbsp;dvou dnech prohlásili úředníci majetek banky za&nbsp;boží fond pro chudé.
To by se za&nbsp;Preisse nestalo.
Ne, to&nbsp;by se jistě&nbsp;nestalo.

Bondy sklíčeně cucal na&nbsp;svém doutníku.
Tak co, řekl si, máme s&nbsp;tím praštit?
Za&nbsp;dnešek došlo objednávek za&nbsp;třiadvacet miliónů.
To se už&nbsp;nedá zastavit.
Kouká z&nbsp;toho konec světa či&nbsp;co.
Za&nbsp;dva roky bude všechno na&nbsp;hromadě.

{{< ilu num="08" alt="">}}

Teď už&nbsp;pracuje na&nbsp;světě několik tisíc Karburátorů, a&nbsp;každý ve&nbsp;dne v&nbsp;noci chrlí Absolutno.
A&nbsp;to Absolutno je po&nbsp;čertech inteligentní.
Má zrovna bláznivou chuť nějak se zaměstnat.
No jo, nemá co dělat, tisíce let nemělo co dělat, a&nbsp;teď jsme je pustili z&nbsp;řetězu.
Například co provádí v&nbsp;Živno.
Samo vede knihy, účtuje, vede korespondenci.
Udílí písemné rozkazy správní radě.
Píše kontrahentům ohnivé epištoly o&nbsp;účinné lásce.
Tak, a&nbsp;teď akcie Živno jsou makulatura: kilo za&nbsp;smradlavý syreček.
Tak to chodí, když se plete Bůh do&nbsp;bankovnictví.

Firma Oberländer, textilní továrna v&nbsp;Úpici, nás&nbsp;bombarduje zoufalými depešemi.
Před měsícem si postavili Karburátor místo kotlů; dobrá, stroje běží; all right.
Ale najednou začnou selfaktory a&nbsp;stavy pracovat samy od&nbsp;sebe.
Když praskne nit, sama se naváže a&nbsp;běží to dál.
Dělníci jen koukají, ruce v&nbsp;kapsách.
V&nbsp;šest hodin má být konec práce, přadláci a&nbsp;tkalci jdou domů.
Ale stavy běží dál samy od&nbsp;sebe celou noc, celý den, celé tři neděle, a&nbsp;tkají, tkají, tkají bez ustání.
Firma depešuje: U&nbsp;všech čertů, odeberte nám zboží, pošlete suroviny, zastavte stroje!
Teď to popadlo továrnu Bratří Buxbaumů, Morawtze, Morawtze a&nbsp;spol. holou nákazou do&nbsp;dálky.
V&nbsp;místě už&nbsp;není surovin; v&nbsp;panice házejí do&nbsp;selfaktorů hadry, slámu, hlínu, co&nbsp;mají po&nbsp;ruce; prosím, i&nbsp;z&nbsp;toho se utkají kilometry ručníků, kalika, kartounů a&nbsp;všeho možného.
Děsný rámus; ceny textilií se řítí dolů; Anglie zvyšuje ochranná cla; sousední státy hrozí bojkotem.
A&nbsp;továrny bědují: Prokrista, seberte si aspoň zboží!
Odvezte to někam, pošlete sem lidi, vagóny, autovlaky, zastavte mašiny!
Žalují zatím za&nbsp;náhradu škody.
Zatracený život!
A&nbsp;tyhle zprávy jsou odevšad, kde&nbsp;si postavili Karburátor.
Absolutno hledá práci.
Má se zuřivě k&nbsp;životu.
Dřív tvořilo svět; teď se vrhlo na&nbsp;fabrikaci.
Zachvátilo už&nbsp;Liberec, brněnské bavlněné, Trutnov, dvacet cukrovarů, pily, Měšťanský pivovar v&nbsp;Plzni; ohrožuje Škodovku; pracuje v
Jablonci a&nbsp;v&nbsp;jáchymovských dolech.
Někde propouštějí dělníky; jinde zavřeli továrny a&nbsp;s&nbsp;hrůzou je nechávají běžet zamčené.
Šílená nadprodukce.
Továrny bez Absolutna zastavují výrobu.
Je to&nbsp;rozvrat.

A&nbsp;já, řekl si pan Bondy, jsem vlastenec.
Nenechám ruinovat naši matičku zemi; ostatně máme tu vlastní závody.
Dobrá, ode&nbsp;dneška se stornují objednávky z&nbsp;Čech.
Co se stalo, stalo se; ale od&nbsp;téhle chvíle se nepostaví v
Čechách jediný Karburátor.
Zaplavíme jimi Němce a&nbsp;Francouze; pak budeme Absolutnem bombardovat Anglii.
Anglie je konzervativní, uzavírá se našim Karburátorům; budeme je tam házet ze&nbsp;vzducholodí jako veliké pumy.
Nakazíme celý průmyslový a&nbsp;finanční svět Bohem, a&nbsp;jen u&nbsp;nás necháme takový kulturní, bohaprostý ostrůvek poctivé práce.
Je to, abych tak řekl, vlastenecká povinnost, a&nbsp;krom toho jde o&nbsp;naše vlastní&nbsp;fabriky.

G.&nbsp;H.&nbsp;Bondy se rozjařil touto vyhlídkou.
Získáme u&nbsp;nás aspoň času, aby&nbsp;se vynalezly nějaké masky proti Absolutnu.
U&nbsp;čerta, vypíši sám tři milióny na&nbsp;bádání o&nbsp;ochraně proti Bohu.
Řekněme, zatím dva milióny.
Všichni Češi budou chodit s&nbsp;maskami, a&nbsp;zatím ti ostatní se, haha, utopí v&nbsp;Bohu.
Aspoň jejich průmysl na&nbsp;to&nbsp;praskne.

Pan Bondy se začal dívat na&nbsp;svět jasnýma očima.
Tuhle jde nějaká mladá žena; nese se pěkně a&nbsp;pružně, jakápak bude zpředu?
Pan Bondy si pospíšil, předhonil ji a&nbsp;vyhnul se najednou uctivým obloukem; ale patrně se rozmyslil a&nbsp;obrátil se na&nbsp;patě tak rychle, že&nbsp;málem do&nbsp;ní vrazil&nbsp;nosem.

<q>Vy, Elen,</q> řekl spěšně.
<q>Netušil jsem, že&nbsp;– že&nbsp;–</q>

<q>Věděla jsem, že&nbsp;jdete za&nbsp;mnou,</q> pravila dívka se sklopenýma očima a&nbsp;zůstala&nbsp;stát.

<q>Vy jste to tušila?</q>
mluvil Bondy potěšen.
<q>Právě jsem myslel na&nbsp;vás.</q>

<q>Já jsem cítila váš zvířecí chtíč,</q> řekla Elen&nbsp;tiše.

<q>Mé co?</q>

<q>Váš zvířecí chtíč.
Vy jste mne nepoznal.
Jen jste mne omakával očima, jako bych na&nbsp;prodej byla.</q>

G.&nbsp;H.&nbsp;Bondy se zachmuřil.
<q>Elen, proč mne chcete urážet?</q>

Elen zavrtěla hlavou.
<q>Všichni to dělají.
Všichni, všichni jsou stejní.
Člověk tak zřídka potká čisté oči.</q>

Pan Bondy sešpulil ústa k&nbsp;hvízdnutí.
Aha, tady je to: náboženská obec starého&nbsp;Macháta!

<q>Ano,</q> odpověděla Elen k&nbsp;jeho myšlence.
<q>Měl byste přijít mezi nás.</q>

<q>Ó, ovšem!</q>
zvolal pan Bondy; a&nbsp;přitom si myslel: škoda tak pěkné&nbsp;holky.

<q>Proč škoda?</q>
řekla Elen&nbsp;mírně.

<q>Poslyšte, Elen,</q> protestoval Bondy, <q>vy čtete myšlenky.
To není fair.
Kdyby si lidé četli myšlenky, nemohli by se slušně stýkat.
To je nediskrétnost, vědět, co&nbsp;si myslím.</q>

<q>Co mám dělat?</q>
mluvila Elen.
<q>Každý, kdo&nbsp;pozná Boha, má&nbsp;ten dar; každá vaše myšlenka se myslí zároveň ve&nbsp;mně: já ji nečtu, já&nbsp;ji mám sama.
Kdybyste věděl, jak&nbsp;to člověka očistí, když tak může soudit každou ukrytou zvrhlost!</q>

<q>Hm,</q> udělal pan Bondy, třesa se, aby&nbsp;si něco nemyslil.

<q>Jistě,</q> ujišťovala Elen.
<q>Mne to s&nbsp;pomocí boží vyléčilo z&nbsp;lásky k&nbsp;bohatství.
Já bych byla hrozně ráda, kdyby také vám spadlo bělmo.</q>

<q>Bůh uchovej,</q> zděsil se G.&nbsp;H.&nbsp;Bondy.
<q>A&nbsp;prosím vás, rozumíte přitom všemu, co&nbsp;takto, eh, takto v&nbsp;lidech vidíte?</q>

<q>Ano.
Dokonale.</q>

<q>Tak poslyšte, Elen,</q> řekl Bondy, <q>vám mohu říci všechno; beztoho byste si to ve&nbsp;mně přečetla.
Nikdy bych si nemohl vzít ženu, která by četla mé myšlenky.
Svatá by mohla být podle libosti; milosrdná k&nbsp;chudým bez omezení; vydělám na&nbsp;to, a&nbsp;je to reprezentace.
I&nbsp;ctnost bych snesl, Elen, z&nbsp;lásky k&nbsp;vám.
Všechno bych snesl.
Miloval jsem vás svým způsobem, Elen.
Říkám to, protože to sama čtete.
Elen, bez&nbsp;skrytých myšlenek není možný obchod ani společnost.
A&nbsp;hlavně bez skrytých myšlenek není možno manželství.
To je vyloučeno, Elen.
A&nbsp;kdybyste našla nejsvětějšího muže, neberte si ho, pokud můžete číst jeho myšlenky.
Trochu klamu je jediný neselhávající svazek mezi lidmi.
Svatá Elen, nevdávejte se.</q>

<q>Proč ne?</q>
řekla svatá Elen sladce.
<q>Náš Bůh není proti přírodě; jen ji posvěcuje.
Nežádá po&nbsp;nás umrtvení.
Přikazuje nám život a&nbsp;plodnost.
Chce, abychom…</q>

<q>Prr,</q> pře rušil ji pan Bondy.
<q>Váš Bůh tomu nerozumí.
Zbavuje-li nás klamu, je&nbsp;zatraceně proti přírodě.
Je prostě nemožný, Elen, absolutně nemožný.
Má-li rozum, nahlédne to sám.
Buď je nadobro nezkušený, nebo nadobro a&nbsp;zločinně destruktivní.
Škoda, Elen: já nemám nic proti náboženství; ale tenhle Bůh neví, co&nbsp;by měl chtít.
Jděte na&nbsp;poušť, svatá Elen, se&nbsp;svým jasnozřením.
Nehodí se to mezi nás lidi.
Sbohem, Elen, a&nbsp;raději na&nbsp;neshledanou.</q>
