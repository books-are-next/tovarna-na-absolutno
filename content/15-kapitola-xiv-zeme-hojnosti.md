---
chapter: XIV
title: Země hojnosti
---

Stalo se často kronikáři (a&nbsp;jistě i&nbsp;mnohému z&nbsp;vás), že&nbsp;když se – bdě z&nbsp;jakýchkoliv příčin – díval na&nbsp;noční oblohu a&nbsp;na&nbsp;hvězdičky a&nbsp;uvědomil si v&nbsp;němém úžasu jejich ohromující počet a&nbsp;nepředstavitelné vzdálenosti a&nbsp;rozměry, a&nbsp;řekl si, že&nbsp;každý ten bod je obrovský hořící svět nebo celá živoucí planetární soustava a&nbsp;že&nbsp;takových bodů jsou snad, dejme tomu, bilióny; nebo když se díval z&nbsp;vysoké hory (mně se to stalo na&nbsp;Tatrách) na&nbsp;dalekoširoký rozhled a&nbsp;viděl pod sebou luka, lesy, hory a&nbsp;před nosem hustý les a&nbsp;trávu, všechno přehojné, zapletené, dychtivé a&nbsp;strašně bohaté životem, a&nbsp;viděl v&nbsp;trávě spoustu květů, broučků a&nbsp;motýlů, a&nbsp;tu bláznivou hojnost v&nbsp;duchu násobil rozlohami, které se před ním otevíraly až&nbsp;bůhvíkam, a&nbsp;k&nbsp;těmto rozlohám připočetl milióny jiných rozloh, stejně plných a&nbsp;hojných, jež&nbsp;skládají povrch naší země: tedy stalo se častěji kronikáři, že&nbsp;při takovémto pohledu si vzpomněl na&nbsp;Stvořitele a&nbsp;řekl&nbsp;si:

Jestli tohle všechno někdo udělal čili stvořil, pak, řekněme si to upřímně, je&nbsp;to úžasné mrhačství.
Aby se někdo prokázal jako Stvořitel, nemusel toho stvořit tak šíleně mnoho.
Hojnost je chaos, a&nbsp;chaos je cosi jako nepříčetnost nebo opilství.
Ano, lidský intelekt se zaráží nad nadbytečností tohoto tvůrčího výkonu.
Je toho jednoduše příliš mnoho.
Bláznivá bezhraničnost.
Kdo je od&nbsp;narození Nekonečný, je&nbsp;ovšem ve&nbsp;všem všudy zvyklý na&nbsp;velké rozměry a&nbsp;nemá správného měřítka (neboť každé měřítko předpokládá konečnost), nebo spíše nemá vůbec žádného&nbsp;měřítka.

Prosím, nepovažujte to za&nbsp;rouhání; snažím se jen vyjádřiti nepoměr mezi lidským rozumem a&nbsp;kosmickou hojností.
Tato bezúčelná, bujná, přímo horečná nadpočetnost všeho, co&nbsp;jest, se&nbsp;střízlivému lidskému oku jeví spíše jako rozpoutání nežli jako svědomité a&nbsp;metodické tvoření.
Tolik jsem chtěl ve&nbsp;vší slušnosti říci, než&nbsp;se vrátíme k&nbsp;věci.

{{< ilu num="07" alt="">}}

Je vám již známo, že&nbsp;dokonalé spalování, vynalezené inž. Markem, téměř dokázalo přítomnost Absolutna ve&nbsp;veškeré hmotě.
Možno si to představiti asi tak (– je to ovšem jen hypotéza), že&nbsp;před Stvořením všeho existovalo Absolutno jako Nekonečná Volná Energie.
Tato Volná Energie se z&nbsp;nějakých vážných fyzických nebo mravních příčin pustila do&nbsp;Tvoření: stala se
Pracující Energií, a&nbsp;přesně dle zákona o&nbsp;inverzi přešla ve&nbsp;stav Nekonečné Vázané
Energie; ztratila se jaksi ve&nbsp;svém pracovním efektu, totiž ve&nbsp;stvořené hmotě, v&nbsp;níž zůstala zakleta v&nbsp;latentní formě.
A&nbsp;je-li tohle těžko pochopit, nemohu si&nbsp;pomoci.

A&nbsp;nyní dokonalým spalováním v&nbsp;Markově atomovém motoru se, jak&nbsp;se zdá, tato vázaná energie uvolnila, zbavena hmotných pout, které ji vázaly; stala se Volnou Energií čili činným Absolutnem stejně volným jako před Stvořením.
Bylo to náhlé osvobození nezbádatelné pracovní Mohutnosti, která už&nbsp;jednou se projevila právě Stvořením&nbsp;Světa.

Kdyby se dokonale spálil najednou celý kosmos, mohl by se opakovat prvotní tvůrčí výkon; byl by to rozhodný konec světa, dokonalá likvidace, jež&nbsp;by umožnila založení nové světové firmy, Kosmu II. Zatím, jak&nbsp;víte, se&nbsp;v&nbsp;Markových Karburátorech spaloval hmotný svět jenom po&nbsp;kilech.
Absolutno, takto po&nbsp;troškách uvolněné, buď&nbsp;se necítilo dosti silným, aby&nbsp;hned zase tvořilo, nebo se snad nechtělo opakovat; zkrátka se jaksi rozhodlo, že&nbsp;se bude projevovati dvojím způsobem, jedním poněkud tradičním a&nbsp;druhým rozhodně moderním.

Tradiční způsob, kterým se počalo uplatňovat, byl, jak&nbsp;už&nbsp;víte, náboženský.
Byla jím ta různá vnuknutí a&nbsp;obrácení, mravní účinky, zázraky, levitace, extáze, věštby, a&nbsp;hlavně náboženská víra.
Zde Absolutno vtrhlo do&nbsp;osobního a&nbsp;kulturního života lidského cestami již ušlapanými, ale&nbsp;v&nbsp;rozsahu dosud nebývalém.
V&nbsp;několika měsících jeho akce nebylo už&nbsp;téměř člověka na&nbsp;světě, který by – aspoň přechodně – nepocítil náboženského úderu, jímž se Absolutno hlásilo o&nbsp;jeho duši.
K&nbsp;tomuto psychologickému vystupování Absolutna se ještě vrátíme později, až&nbsp;bude nutno líčiti jeho katastrofální následky.

Druhý existenční projev Volného Absolutna přinesl něco zbrusu nového.
Nekonečná Energie, která se kdysi zaměstnala stvořením světa, vrhla se –
patrně s&nbsp;ohledem k&nbsp;změněným poměrům – na&nbsp;fabrikaci.
Netvořila; zato vyráběla.
Místo čirého tvoření se postavila k&nbsp;strojům.
Stala se Nekonečným Dělníkem.

Myslete si, že&nbsp;v&nbsp;kterékoliv továrně, dejme tomu na&nbsp;cvočky, zaměstnali Perfect Carburator jakožto nejlacinější pohon místo parního stroje.
Absolutno neustále vyvěrající z&nbsp;atomového motoru si vrozenou inteligencí za&nbsp;den, abych tak řekl, omrklo způsob výroby a&nbsp;vrhlo se s&nbsp;celou svou nezkrotnou činorodostí nebo snad ctižádostí na&nbsp;tuto výrobu: začalo na&nbsp;svou pěst razit cvočky.
Jakmile se rozběhlo, nebylo už&nbsp;k&nbsp;zastavení.
Stroj, nikým neřízen, chrlil cvočky.
Zásoby železa uchystaného k&nbsp;cvočkování se kus po&nbsp;kuse zvedaly, sunuly vzduchem a&nbsp;vkládaly do&nbsp;příslušných obráběcích strojů.
Bylo to na&nbsp;prvý pohled příšerné.
Když došel materiál, vykvétalo železo ze&nbsp;země, půda kolem továrny se potila čistým železem jakoby vysátým z&nbsp;hlubin země; načež železo se zvedlo do&nbsp;výše asi jednoho metru a&nbsp;klouzalo do&nbsp;strojů trhaným pohybem, jako by bylo strkáno.
Dejte prosím pozor; říkám sice
<q>železo se zvedlo</q>
nebo „železo klouzalo“, ale&nbsp;všichni očití svědkové líčí svůj dojem tak, jako by železo bylo zvedáno urputnou, ale&nbsp;neviditelnou silou, násilně, s&nbsp;tak patrným a&nbsp;soustředěným úsilím, že&nbsp;to budilo hrůzu; byla tu zřejma strašlivá námaha, se&nbsp;kterou se vše dělo.
Ano, snad někdo z&nbsp;vás si hrál se spiritismem a&nbsp;viděl „zvedání stolku“; ten mi potvrdí, že&nbsp;stolek naprosto nestoupal s&nbsp;odhmotněnou lehkostí, nýbrž s&nbsp;jakýmsi křečovitým úsilím: že&nbsp;zapraskal ve&nbsp;všech svazech, otřásl se, vzepjal se, až&nbsp;vyskočil do&nbsp;výše jakoby nadzvednut silou, která s&nbsp;ním úporně zápolí.
Ale jak popsati strašlivý, němý zápas, který nutí železo zvedati se z&nbsp;hloubi země, které je zmačkuje v&nbsp;pruty a&nbsp;sune do&nbsp;strojů a&nbsp;rozsekává ve&nbsp;cvočky!
Pruty se zkrucují jako biče, příčí se pohybu, který je posunuje, řinčí a&nbsp;skřípají v&nbsp;tichu, v&nbsp;nehmotné němotě, která se s&nbsp;nimi potýká.
Všechny současné zprávy zaznamenávají úděs této podívané; věru, je&nbsp;to zázrak, ale&nbsp;nemyslete si, že&nbsp;zázrak je něco pohádkově lehkého a&nbsp;snadného; zdá se, že&nbsp;v&nbsp;podstatě skutečného zázraku je rozčilující, enervující napětí.
Ale ať&nbsp;Absolutno pracovalo s&nbsp;jakoukoliv námahou, nejvíce ohromuje na&nbsp;tomto jeho novém zaměstnání vydatnost jeho produkce; abychom zůstali ve&nbsp;cvočkové branži, tedy jediná továrna na&nbsp;cvočky, zachvácená Absolutnem, chrlila tolik cvočků ve&nbsp;dne v&nbsp;noci, že&nbsp;se jich nahrnuly na&nbsp;dvoře celé hory, jež&nbsp;posléze povalily ohrady a&nbsp;zasypaly&nbsp;ulici.

Zůstaňme zatím u&nbsp;cvočků.
Tady vidíte celou přirozenost Absolutna, nevyčerpatelného a&nbsp;marnotratného jako v&nbsp;době stvoření světa.
Když jednou se vrhlo na&nbsp;produkci, nestaralo se o&nbsp;distribuci, o&nbsp;spotřebu, o&nbsp;trh, o&nbsp;účel, vůbec o&nbsp;nic; vyžívalo svou ohromnou energii prostě v&nbsp;chrlení cvočků.
Jsouc v&nbsp;jádře nekonečné, neznalo míry a&nbsp;omezení v&nbsp;ničem, ani&nbsp;ve&nbsp;cvočkách.

Dovedete si představit, jak&nbsp;dělníci takové cvočkárny užasli nad účinností nového pohonu.
Byla to pro ně neočekávaná nekalá soutěž, něco, co&nbsp;dělalo jejich práci vůbec zbytečnou; a&nbsp;jistě právem by se ohradili proti tomuto útoku manchestráckého kapitalismu na&nbsp;dělný lid přinejmenším tím, že&nbsp;by demolovali továrnu a&nbsp;pověsili fabrikanta, kdyby nebyli překvapeni a&nbsp;zachváceni Absolutnem po&nbsp;oné první stránce: že&nbsp;v&nbsp;nich propuklo náboženské osvícení všech forem a&nbsp;stupňů.
Zatím prodělávali levitace, věštby, divotvorectví, vidění, zázračná vyléčení, svatost, lásku k&nbsp;bližnímu a&nbsp;podobné nepřirozené, ano&nbsp;i&nbsp;zázračné&nbsp;stavy.

Na&nbsp;druhé straně můžete si myslet, jak&nbsp;přijal tuto božskou velkovýrobu takový majitel cvočkárny.
Mohl zajisté zajásat, vyhodit všecky dělníky, s&nbsp;nimiž se beztoho uzlobil napolo k&nbsp;smrti, a&nbsp;mnout si ruce nad lavinou cvočků, které ho nestály ani haléře výrobních nákladů.
Ale jednak sám nepochybně podlehl psychickým účinkům Absolutna a&nbsp;hned na&nbsp;místě odevzdal celou továrnu dělníkům, svým bratřím v&nbsp;Bohu, ve&nbsp;společné vlastnictví, jednak záhy prohlédl, že&nbsp;ty hory cvočků jsou dokonale bez ceny, protože na&nbsp;ně nebude&nbsp;odbytu.

Pravda, dělníci nemuseli stát u&nbsp;strojů a&nbsp;nosit železné pruty; krom toho byli spoluvlastníky továrny.
Ale po&nbsp;několika dnech se ukázalo, že&nbsp;je nutno jakýmkoliv způsobem odstranit stotunové hory cvočků, které přestaly být zbožím.
Zprvu se dály jakési pokusy rozeslat cvočky v&nbsp;celých vagónech na&nbsp;fingovavé adresy; později nezbývalo než je vyvážet za&nbsp;město na&nbsp;ohromné haldy.
Toto odklízení cvočků zaměstnalo všechny dělníky plných čtrnáct hodin denně; ale nereptali, osvíceni náboženským duchem lásky a&nbsp;vzájemné&nbsp;služby.

Odpusťte, že&nbsp;jsem tak dlouho prodlel u&nbsp;cvočků.
Absolutno neznalo průmyslové specializace.
Vtrhlo stejně horlivě do&nbsp;přádelen, kde&nbsp;uskutečnilo zázrak nejen plésti z&nbsp;písku provazy, ale&nbsp;příst z&nbsp;něho i&nbsp;nitě; do&nbsp;tkalcoven a&nbsp;valch a&nbsp;trikotáren, a&nbsp;zachvátilo celou branži textilní, soukajíc bez zastavení milióny kilometrů všeho, co&nbsp;lze stříhat.
Zmocnilo se železáren, válcoven, sléváren, továren na&nbsp;hospodářské stroje, pil, dřevovýroby, gumové produkce, cukrovarů, chemických továren, hnojiv, dusíku, nafty, tiskáren, papíren, barvíren, skláren, keramiky, bot, tkalounek, kruhovek, dolů, pivovarů, destilací, parních mlékáren, mlýnů, mincoven, automobilek a&nbsp;brusíren.
Tkalo, pletlo, předlo, kovalo, slévalo, montovalo, šilo, hoblovalo, řezalo, kopalo, pálilo, tlačilo, bílilo, rafinovalo, vařilo, filtrovalo, lisovalo po&nbsp;dvacet čtyři až&nbsp;dvacet šest hodin denně.
Zapřaženo do&nbsp;hospodářských strojů místo lokomobil oralo, selo, vláčelo, plelo, sekalo, žnulo a&nbsp;mlátilo.
V&nbsp;každém oboru samo rozmnožovalo výrobní hmoty a&nbsp;zestonásobilo produkci.
Bylo nevyčerpatelné.
Hýřilo výkonností.
Našlo početní výraz pro vlastní nekonečnost:&nbsp;hojnost.

Zázračné rozmnožení rybiček a&nbsp;chlebů na&nbsp;poušti se dočkalo monumentální reprízy: zázračného rozmnožení cvočků, prken, dusíkatých hnojiv, pneumatik, rotačního papíru a&nbsp;všeho ostatního továrního&nbsp;zboží.

Nastala na&nbsp;světě neomezená hojnost všeho, čeho je lidem třeba.
Všeho je však lidem třeba, jenom ne neomezené hojnosti.
