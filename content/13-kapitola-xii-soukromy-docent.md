---
chapter: XII
title: Soukromý docent
---

Mladý učenec PhDr. Blahouš, teprve pětapadesátiletý, takto soukromý docent srovnávací vědy náboženské na&nbsp;Karlově univerzitě, mnul si ruce, když usedal k&nbsp;nařezaným čtvrtkám papíru.
Letmo napsal titul „Náboženské úkazy posledních dnů“, pak&nbsp;začal svůj článek slovy „Spor o&nbsp;definici pojmu
,náboženství‘ trvá již od&nbsp;dob Ciceronových“, načež se zamyslil.
Tenhle článek, řekl si, pošlu do&nbsp;Času; počkejte, páni kolegové, jaký to udělá rozruch!
Mám já štěstí, že&nbsp;zrovna teď vypukla ta náboženská horečka!
Bude to svrchovaně aktuelní článeček.
Noviny budou psát:
<q>Náš mladistvý učenec PhDr. Blahouš uveřejnil právě pronikavou studii</q>
atd.
Pak dostanu mimořádnou profesuru a&nbsp;Regner pukne&nbsp;vztekem.

Tu zamnul mladistvý učenec svrasklýma rukama, až&nbsp;v&nbsp;nich radostně zapraskalo, a&nbsp;dal se do&nbsp;psaní.
Když kvečeru přišla bytná se optat, co&nbsp;by chtěl k&nbsp;večeři, byl&nbsp;už&nbsp;na&nbsp;čtvrtce šedesáté u&nbsp;církevních Otců.
O&nbsp;třiadvacáté hodině (na&nbsp;stránce 115) dospěl k&nbsp;vlastní definici pojmu náboženství, v&nbsp;níž bylo jedno slovo jiné než v&nbsp;definici jeho předchůdce; nato krátce pojednal (s&nbsp;několika polemickými šlehy) o&nbsp;metodách exaktní vědy náboženské, čímž byl stručný úvod jeho článku&nbsp;uzavřen.

Krátce po&nbsp;půlnoci psal náš docent:
<q>Právě v&nbsp;poslední době vynořily se různé úkazy náboženské a&nbsp;kultické, jež&nbsp;zasluhují pozornosti exaktní vědy náboženské.
Ačkoliv zajisté jejím hlavním úkolem je studovati religiózní jevy národů dávno vymřelých, přece i&nbsp;živá přítomnost může poskytnouti modernímu
(podtrhl dr. Blahouš) badateli různé poznatky, které mutatis mutandis vrhnou jisté světlo na&nbsp;dávnověké kulty přístupné pouze dohadům.</q>

Pak podle novin a&nbsp;ústního svědectví popsal kuzendismus, v&nbsp;němž nalezl stopy fetišismu, ano&nbsp;i&nbsp;totemismu (bagr jakožto totemický bůh
Štěchovic). U&nbsp;binderovců konstatoval kultickou příbuznost s&nbsp;tančícími derviši a&nbsp;se starými kulty orgiastickými.
Dotkl se úkazů při slavnosti elektrárny a&nbsp;uvedl je bystře ve&nbsp;vztah s&nbsp;párským kultem Ohně.
V&nbsp;náboženské obci Machátově objevil rysy asketické a&nbsp;fakírské; citoval různé případy jasnozření a&nbsp;zázračného léčení, jež&nbsp;srovnal velmi vhodně s&nbsp;kouzelnictvím starých vnitroafrických kmenů černošských.
Dotkl se šíře psychické nákazy a&nbsp;davové sugesce; uvedl z&nbsp;dějin průvody flagelantů, křížové výpravy, chiliasmus a&nbsp;malajský amok.
Objasnil náboženské hnutí posledních dnů ze&nbsp;dvou psychologických hledisek: jako patologické případy u&nbsp;degenerovaných hysteriků a&nbsp;jako kolektivní psychickou epidemii pověrčivých, intelektuálně méněcenných mas; v&nbsp;obou případech demonstroval atavický výskyt primitivních forem kultických, sklon animisticko-panteistický a&nbsp;šamanistický, náboženský komunismus připomínající novokřtěnce a&nbsp;vůbec ochabnutí činnosti rozumové ve&nbsp;prospěch nejhrubších pudů pověrčivých, kouzelnických, okultních, mystických a&nbsp;modlářských.

<q>Nenáleží nám rozhodovati,</q> psal dále dr. Blahouš, <q>do&nbsp;jaké míry běží tu o&nbsp;mastičkářství a&nbsp;podvod jedinců spekulujících s&nbsp;lidovou lehkověrností; při vědecké zkoušce by se nepochybně ukázalo, že&nbsp;domnělé
,zázraky‘ dnešních thaumaturgů jsou jen staré známé kousky balamucení a&nbsp;sugesce.
Po&nbsp;této stránce doporučujeme nové, denně vznikající ,náboženské obce‘, sekty a&nbsp;kroužky pozornosti bezpečnostních úřadů a&nbsp;psychiatrů.
Exaktní věda náboženská se omezuje na&nbsp;zjištění, že&nbsp;všechny tyto náboženské úkazy jsou v&nbsp;jádře barbarský atavismus a&nbsp;slátanina nejstarších prvků kultických, podvědomě žijících v&nbsp;lidové fantazii; stačilo několik fanatiků, šarlatánů a&nbsp;vyložených maniaků, aby&nbsp;pod nátěrem civilizace procitly v&nbsp;evropském lidstvu ony předhistorické motivy náboženské víry –</q>

Dr.&nbsp;Blahouš se zvedl od&nbsp;psacího stolu; právě dopsal tři sta čtyřicátou šestou čtvrtku svého článečku, ale&nbsp;necítil se ještě unaven.
Musím připravit efektní konec, řekl si; několik myšlenek o&nbsp;pokroku a&nbsp;vědě, o&nbsp;podezřelé blahovůli vlády k&nbsp;náboženskému tmářství, o&nbsp;nutnosti postavit bojovnou frontu proti reakci a&nbsp;tak&nbsp;dále.

Tu mladistvý učenec, okřídlen perutěmi nadšení, přistoupil k&nbsp;oknu a&nbsp;vyklonil se do&nbsp;tiché noci.
Bylo půl páté ráno.
Dr.&nbsp;Blahouš pohlížel do&nbsp;temné ulice, trochu se zachvívaje chladem.
Všude bylo mrtvo, ani&nbsp;jedno světélko nebdělo v&nbsp;lidských oknech.
Soukromý docent zvedl oči k&nbsp;nebi; bylo už&nbsp;poněkud bledé, ale&nbsp;jiskřilo hvězdami v&nbsp;nekonečné velebnosti.
Jak dávno jsem se nedíval na&nbsp;nebe, napadlo učenci; bože, je&nbsp;tomu přes třicet&nbsp;let!

Tu zavál mu líbezný chlad na&nbsp;čelo, jako by někdo vzal jeho hlavu do&nbsp;přečistých, chladivých rukou.
Jsem tak sám, zastýskal si starý muž, pořád tak sám!
Ano, pohlaď mi trochu vlasy; ach, už&nbsp;třicet let mně nikdo nevložil na&nbsp;čelo&nbsp;dlaň!

Trna, třesa se stál dr. Blahouš v&nbsp;okně.
Něco tu je, pocítil pojednou v&nbsp;sladkém a&nbsp;tísnivém úchvatu, ó bože, vždyť já tu nejsem sám!
Nějaká náruč mne drží, někdo je vedle mne; kéž&nbsp;zůstane!

Kdyby po&nbsp;chvíli vešla paní bytná do&nbsp;pokoje docentova, viděla by jej státi v&nbsp;okně s&nbsp;oběma rukama vysoko zdviženýma a&nbsp;hlavou zvrácenou nazad u&nbsp;výrazu svrchovaného vytržení.
Ale nyní se zachvěl, otevřel oči a&nbsp;jako ve&nbsp;snách se vrátil k&nbsp;psacímu&nbsp;stolu.

<q>Na&nbsp;druhé straně však nelze pochybovat,</q> psal rychle, nestaraje se o&nbsp;to, co&nbsp;před tím je napsáno, <q>že&nbsp;nyní se Bůh nemůže projevovat jinak než primitivními formami kultickými.
Novodobým úpadkem víry je přerušena souvislost se starým náboženským životem; Bůh musí začíti od&nbsp;počátku, obraceje nás k&nbsp;sobě jako druhdy divochy: je nejprve modlou a&nbsp;fetišem; je bůžkem skupiny, klanu nebo kmene; oživuje přírodu a&nbsp;působí skrze čaroděje.
Před našima očima opakuje se takto náboženský vývoj, počínaje předhistorickými formami a&nbsp;míře k&nbsp;vyšším stupňům.
Je možno, že&nbsp;nynější náboženská vlna se roztříští několika směry, z&nbsp;nichž každý bude usilovat o&nbsp;nadvládu na&nbsp;úkor ostatních.
Můžeme očekávat periodu náboženských bojů, jež&nbsp;svým zápalem a&nbsp;houževnatostí budou předčiti křížová tažení a&nbsp;svou velikostí překonají poslední světové války.
V&nbsp;našem bezbožném světě nezbuduje se bohokrálovství bez velkých obětí a&nbsp;dogmatických zmatků.
A&nbsp;přesto pravím vám: Oddejte se Absolutnu celou bytostí; věřte v&nbsp;Boha, ať&nbsp;k&nbsp;vám promluví pod jakoukoliv způsobou.
Vězte, že&nbsp;již přichází, aby&nbsp;učinil z&nbsp;naší země a&nbsp;snad i&nbsp;z&nbsp;jiných planet našeho systému věčnou bohoříši, cářství Absolutna.
Včas vám pravím ještě jednou: pokořte se!</q>

Tento článek soukromého docenta dr. Blahouše skutečně vyšel.
Ne sice celý; redakce uveřejnila jen část jeho výkladů o&nbsp;nových sektách a&nbsp;celý závěr s&nbsp;opatrnou poznámkou, že&nbsp;tato stať mladistvého učence je zajisté příznačná pro náladu&nbsp;doby.

Rozruchu článek Blahoušův neudělal, neboť byl zatlačen jinými událostmi.
Jen mladistvý učenec soukromý docent filozofie dr. Regner přečtl
Blahoušovu stať s&nbsp;ohromným zájmem, načež na&nbsp;různých místech prohlásil:

<q>Blahouš je nemožný.
Naprosto nemožný.
Prosím vás, jak&nbsp;se může opovážit mluvit odborně o&nbsp;náboženství chlap, který sám věří v&nbsp;Boha?</q>
