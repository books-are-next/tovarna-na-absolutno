---
chapter: IX
title: Slavnost
---

Redaktor Cyril Kéval, lokální zpravodaj pražských Lidových, hodil se tentokrát do&nbsp;černého a&nbsp;hnal se hned po&nbsp;osmnácté večer na&nbsp;Štvanici, aby&nbsp;referoval o&nbsp;slavnostním otevření nové Ústřední Karburátorové Elektrárny pro Velkou Prahu.
Protlačil se davy zvědavců, kteří zaplavili celou Petrskou čtvrť, a&nbsp;pronikl trojí řadou stráží až&nbsp;k&nbsp;malé betonové budově ověšené prapory.
Z&nbsp;nitra domečku je slyšet sakrování montérů, kteří ovšem nejsou včas hotovi a&nbsp;teď to honem dohánějí.
Celá centrála není větší než veřejný záchodek.
A&nbsp;tuhle přechází zamyšlen, poněkud podoben filozofující volavce, stařičký pan redaktor Čvančara z&nbsp;Venkova.

Pan Čvančara vlídně oslovil mladého novináře:
<q>Vsaďte se, pane kolego, že&nbsp;se dnes něco stane.
Neviděl jsem ještě parádu, aby&nbsp;se při ní neprovedla nějaká hloupost.
A&nbsp;to už&nbsp;je, holenku, po&nbsp;čtyřicet let.</q>

<q>Mistře,</q> podotkl Kéval, <q>je to úžasné, co?
Tenhle domeček bude osvětlovat celou Prahu a&nbsp;hnát tramvaje a&nbsp;vlaky do&nbsp;šedesáti kilometrů a&nbsp;tisíce továren a&nbsp;– a&nbsp;–</q>

Pan Čvančara potřásl skepticky hlavou.
<q>Uvidíme, pane kolego, uvidíme.
Nás, starou gardu, už&nbsp;nic nepřekvapí; ale –</q>
a&nbsp;tu pan Čvančara snížil hlas v&nbsp;šepot, <q>všimněte si, pane kolego, že&nbsp;tu ani není rezervní Karburátor.
Kdyby se tenhle polámal, nebo byl, dejme tomu, vyhozen do&nbsp;povětří, pak&nbsp;– pak –
chápete?</q>

{{< ilu num="07" alt="">}}

Kévala zamrzelo, že&nbsp;na&nbsp;tohle nepřišel sám.
<q>To je vyloučeno, mistře,</q> začal tedy odporovat.
<q>Já mám bezpečné informace.
Tahle elektrárna je postavena jen naoko.
Pravá centrála je jinde; je – je –</q>
šeptal ukazuje prstem hluboko pod zem.
<q>Já nesmím říci kde.
Všimnul jste si, mistře, že&nbsp;pořád předlážďují Prahu?</q>

<q>Už&nbsp;čtyřicet let,</q> řekl pan Čvančara zádumčivě.

<q>Ano, tady to máte,</q> prášil Cyril Kéval vítězně.
<q>Rozumíte, vojenské důvody.
Ohromný systém podzemních chodeb.
Skladiště, prachárny a&nbsp;tak dále.
Já mám docela přesné informace.
Šestnáct karburátorových podzemních pevností kolem Prahy.
Nahoře ani stopy, jen&nbsp;fotbalové hříště, kiosk na&nbsp;sodovku nebo vlastenecký pomník, haha, chápete?
Proto se staví tolik pomníků.</q>

<q>Mladý muži,</q> podotkl pan Čvančara, <q>copak ví dnešní pokolení o&nbsp;válce!
My bychom mohli povídat.
Aha, tady už&nbsp;je pan starosta.</q>

<q>A&nbsp;nový ministr vojenství.
Vidíte, říkal jsem vám to.
Rektor techniky.
Generální ředitel MEAS. Nejvyšší rabín.</q>

<q>Francouzský vyslanec.
Ministr veřejných prací.
Pane kolego, ať&nbsp;se dostanem dovnitř.
Arcibiskup.
Italský vyslanec.
Předseda senátu.
Náčelník Sokolské obce.
Uvidíte, pane kolego, že&nbsp;na&nbsp;někoho zapomněli.</q>

V&nbsp;tu chvíli pan Cyril Kéval postoupil své místo jakési dámě, čímž byl odtržen od&nbsp;seniora novinářů i&nbsp;od&nbsp;vchodu, kudy se nepřetržitě řinul proud pozvaných osobností.
Tu zazněly zvuky národní hymny, rozlehl se povel u&nbsp;čestné setniny, a&nbsp;provázena svitou pánů v&nbsp;cylindrech a&nbsp;uniformách, vcházela hlava státu po&nbsp;rudém koberečku do&nbsp;betonové stavbičky.
Pan Kéval se stavěl na&nbsp;špičky a&nbsp;proklínal svou galantnost; teď, řekl si, se&nbsp;tam už&nbsp;nedostanu.
Čvančara má pravdu, mínil dále, vždycky se provede nějaká hloupost; postaví se tak malá búda na&nbsp;tak slavné posvícení!
Tož, řeči dodá ČTK a&nbsp;ten sós už&nbsp;se vymyslí: hluboké dojetí, velkolepý pokrok, spontánní ovace hlavě státu – –

Z&nbsp;nitra bylo slyšet náhlé utišení a&nbsp;kdosi začal brebentit slavnostní řeč.
Pan Kéval zívl a&nbsp;s&nbsp;rukama v&nbsp;kapsách obcházel stavbičku.
Šeřilo se.
Strážníci měli bílé rukavice a&nbsp;sváteční pendreky.
Na&nbsp;nábřežích natlačeno lidí.
Slavnostní řeč je příliš dlouhá, jako vždycky.
Kdo to vlastně&nbsp;řečňuje?

Tu spatřil Kéval ve&nbsp;zdi betonové centrály ve&nbsp;výši asi dvou metrů okénko.
Rozhlédl se, a&nbsp;hup, chytil se mříží a&nbsp;vytáhl svou chytrou hlavu do&nbsp;okénka.
Aha, to&nbsp;mluví pan starosta Velké Prahy, rudý jako brabenec; vedle stojí pan G.&nbsp;H.&nbsp;Bondy, prezident MEAS, jako zástupce podnikatelstva, a&nbsp;hryže si rty.
Hlava státu má ruku na&nbsp;páce stroje, aby&nbsp;na&nbsp;dané znamení stiskla; v&nbsp;tu chvíli rozžehne se slavnostní osvětlení v&nbsp;celé Praze, zařinčí hudby a&nbsp;vyletí ohňostroj.
Ministr veřejných prací se rozčileně vrtí; bude patrně mluvit, až&nbsp;to dodělá starosta.
Nějaký mladý důstojník se tahá za&nbsp;knírek, vyslanci se tváří, jako by celou duší se oddávali řeči, z&nbsp;níž nerozumějí ani slovu, dva&nbsp;delegáti dělnictva ani nemrkají, zkrátka zdařilý průběh, řekl si krátce pan Kéval a&nbsp;seskočil.

Nato oběhl pětkrát celou Štvanici, vrátil se k&nbsp;centrále, a&nbsp;hup na&nbsp;okénko.
Pan starosta mluví ještě.
Když napjal Kéval hodně uši, zaslechl:

<q>… tu blížila se pohroma bělohorská.</q>
I&nbsp;seskočil honem, sedl si stranou a&nbsp;kouřil.
Byla už&nbsp;hodně tma.
Nahoře mezi korunami stromů probleskly hvězdičky; to je divné, řekl si Kéval, že&nbsp;také nečekaly s&nbsp;rozsvícením, až&nbsp;hlava státu stiskne tu páku.
Jinak Praha byla temná, Vltava se černě valila, neroztřpytěna odrazy lamp; vše čekalo s&nbsp;chvěním na&nbsp;slavnostní okamžik Světla.
Když Kéval dokouřil celou viržinku, vrátil se k&nbsp;centrále a&nbsp;vyšvihl se na&nbsp;okénko.
Pan starosta mluví ještě, nyní už&nbsp;fialový do&nbsp;černa; hlava státu stojí s&nbsp;rukou na&nbsp;páce, přítomné osobnosti se mezi sebou potichu baví, jen&nbsp;cizí vyslanci nehnutě naslouchají.
Docela vzadu se kymácí hlava pana Čvančary.

Starosta skončil tělesným vyčerpáním; slova se ujal ministr veřejných prací; bylo vidět, jak&nbsp;seká věty, aby&nbsp;svou řeč co možná zkrátil.
Hlava státu vzala už&nbsp;páku do&nbsp;levé ruky.
Starý Billington, doyen diplomatického sboru, skonal stoje, i&nbsp;ve&nbsp;smrti zachovávaje výraz pozorného naslouchání.
Tu skončil ministr svůj projev, jako by&nbsp;uťal.

Pan G.&nbsp;H.&nbsp;Bondy zvedl hlavu, rozhlédl se těžkým pohledem a&nbsp;pronesl několik slov; patrně něco v&nbsp;tom smyslu, že&nbsp;MEAS odevzdává své dílo veřejnosti k&nbsp;dobru a&nbsp;užitku naší metropole, a&nbsp;dost.
Hlava státu se vztyčila a&nbsp;stiskla páku.
Tu rozžala se celá Praha nesmírnou září, vykřikl dav, rozhoupaly se zvony všech věží a&nbsp;na&nbsp;Mariánské baště houkla první dělová rána.
Kéval visící na&nbsp;mříži se ohlédl k&nbsp;městu.
Ze&nbsp;Střeleckého ostrova vyletěly zářivé rakety, Hradčany, Petřín i&nbsp;Letná zazářily girlandami žárovek, několik vzdálených hudeb se začalo potýkat, nad&nbsp;Štvanicí zakroužily osvětlené biplány, od&nbsp;Vyšehradu nesla se vzduchem ohromná V&nbsp;16 ověšená lampióny; zástupy smekly, strážníci zvedli ruce k&nbsp;přilbám, nehybní jako sochy; z&nbsp;bašty houkaly nyní dvě baterie, kterým odpovídaly monitory u&nbsp;Karlína.
Kéval přitiskl opět tvář k&nbsp;mříži, aby&nbsp;viděl konec ceremonielu tam uvnitř nad Karburátorem.
V&nbsp;tutéž chvíli vykřikl, vytřeštil oči a&nbsp;zrovna se přisál k&nbsp;okénku; načež řekl cosi jako „ó bože“, pustil se mříže a&nbsp;těžce se svezl na&nbsp;zem.
Dříve než náležitě dopadl, vrazil do&nbsp;něho člověk úprkem prchající.
Kéval ho chytil za&nbsp;kabát, člověk se ohlédl.
Byl to prezident G.&nbsp;H.&nbsp;Bondy, na&nbsp;smrt&nbsp;bledý.

<q>Co se to stalo, pane?</q>
jektal Kéval, <q>co to tam dělají?</q>

<q>Pusťte mne,</q> vydechl Bondy, <q>prokrista, pusťte mne!
Běžte odtud.</q>

<q>Ale co se tam s&nbsp;nimi stalo?</q>

<q>Pusťte,</q> vykřikl Bondy a&nbsp;pěstí odraziv Kévala zmizel mezi&nbsp;stromy.

Třesa se opřel se Kéval o&nbsp;kmen stromu.
Z&nbsp;nitra betonové stavbičky bylo slyšeti cosi jako barbarský&nbsp;zpěv.

Po&nbsp;několika dnech přinesla ČTK tento nejasný výrobek:
<q>Oproti zprávám jednoho domácího listu, citovaného také za&nbsp;hranicemi, sdělujeme z&nbsp;nejlépe zpravených míst, že&nbsp;při slavnostním otevření Karburátorové Centrály nepřihodily se žádné nedůstojné úkazy.
V&nbsp;souvislosti s&nbsp;nimi složil starosta Velké Prahy svůj úřad a&nbsp;odebral se na&nbsp;léčení.
Doyen Billington je naopak zdráv a&nbsp;čilý.
Pravdou toliko jest, že&nbsp;všichni přítomní prohlásili, že&nbsp;tak mohutného dojmu posud nezažili.
Padnouti na&nbsp;zem a&nbsp;klaněti se Bohu je právem každého občana a&nbsp;konání zázraků není v&nbsp;rozporu s&nbsp;jakýmkoliv úředním postavením v&nbsp;demokratickém státě.
Rozhodně pak je nevhodno vměšovati hlavu státu do&nbsp;politováníhodných událostí, zaviněných jen nedostatečnou ventilací a&nbsp;nervovým přepracováním.</q>
