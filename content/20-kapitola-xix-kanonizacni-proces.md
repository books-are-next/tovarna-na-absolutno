---
chapter: XIX
title: Kanonizační proces
---

Nuže, chápete, že&nbsp;přijetí Absolutna do&nbsp;lůna církve bylo za&nbsp;daných poměrů velikým překvapením.
Bylo provedeno vlastně jen papežským breve, a&nbsp;sbor kardinálů, postaven před hotovou věc, pouze rokoval o&nbsp;tom, lze-li Absolutnu udělit svátost křtu.
Usneseno od&nbsp;toho upustiti; pokřtít Boha je sice zřejmou církevní tradicí (viz Jana Křtitele), ale&nbsp;i&nbsp;v&nbsp;takovém případě musí býti křtěnec osobně přítomen; krom toho bylo příliš choulostivou politickou otázkou, která panovnická osoba by byla Absolutnu kmotrem.
Proto svatá kongregace doporučila, aby&nbsp;při nejbližší pontifikální mši se pomodlil Svatý otec za&nbsp;nový úd církve; což se stalo ve&nbsp;formě velmi slavnostní.
Dále pojato do&nbsp;církevní nauky, že&nbsp;vedle křtu svátostí a&nbsp;křtu krví uznává církev křest svatými, záslužnými a&nbsp;ctnostnými&nbsp;skutky.

Mimochodem řečeno, tři&nbsp;dny před vydáním breve přijal papež v&nbsp;delší audienci pana G.&nbsp;H.&nbsp;Bondyho, který předtím čtyřicet hodin rokoval s&nbsp;papežovým tajemníkem monsignorem Culattim.

Skoro zároveň provedena jednoduchá beatifikace Absolutna formou
<q>super cultu immemorabili</q>
v&nbsp;uznání ctnostného života Absolutna, nyní
Blahoslaveného, a&nbsp;nařízen řádný, ale&nbsp;urychlený proces kanonizační, ovšem s&nbsp;veledůsažnou změnou: nešloť o&nbsp;prohlášení Absolutna za&nbsp;svatého, nýbrž za&nbsp;Boha.
Ihned jmenována deifikační komise z&nbsp;nejlepších církevních učenců a&nbsp;pastýřů; jako
Procurator Dei byl jmenován benátský arcibiskup kardinál dr. Varesi, jako
Advocatus Diaboli fungoval monsignore&nbsp;Culatti.

Kardinál Varesi předložil sedmnáct tisíc vysvědčení o&nbsp;vykonaných zázracích, jež&nbsp;podepsali skoro všichni kardinálové, patriarchové, primasové, metropoliti, církevní knížata, arcibiskupové, představení řádů a&nbsp;opatové; ke&nbsp;každému vysvědčení přiloženo šetření lékařských kapacit, dobrozdání fakult, posudek profesorů přírodních věd, techniků a&nbsp;národohospodářů a&nbsp;konečně podpisy očitých svědků notářsky legalizované.
Těchto sedmnáct tisíc dokumentů, jak&nbsp;pravil monsignore Varesi, jest jen nepatrným zlomkem skutečně vykonaných zázraků Absolutna, jichž počet dle opatrného odhadu již překročil třicet&nbsp;miliónů.

Mimoto opatřil Procurator Dei obšírná dobrozdání od&nbsp;nejlepších vědeckých odborníků světa.
Tak rektor lékařské fakulty v&nbsp;Paříži, profesor Gardien, napsal po&nbsp;důkladném rozboru&nbsp;toto:

<q>… poněvadž tedy četné případy, nám&nbsp;k&nbsp;prozkoumání předložené, byly z&nbsp;lékařského hlediska absolutně beznadějné a&nbsp;vědecky nevyléčitelné
(paralysis, rakovina hrtanu, slepota po&nbsp;chirurgickém vyjmutí obou očí, chromost následkem operativního odnětí obou doleních končetin, smrt následkem úplného oddělení hlavy od&nbsp;trupu, strangulace u&nbsp;oběšence dva dny visícího atd.), soudí lékařská fakulta Sorbonny, že&nbsp;tzv.&nbsp;zázračné vyléčení těchto případů lze přičísti buď naprosté neznalosti anatomických a&nbsp;patologických podmínek, klinické nezkušenosti a&nbsp;úplnému nedostatku medicínské praxe, nebo – čehož nechceme vylučovati – zasažení vyšší síly, jež&nbsp;není omezena přírodními zákony ani jich znalostí.</q>

Psycholog profesor Meadow (Glasgow)&nbsp;napsal:

<q>… jelikož v&nbsp;těchto činech se projevuje zřejmě bytost myslící, schopná asociací, paměti, ano&nbsp;i&nbsp;logických soudů, bytost, jež&nbsp;tyto psychické operace vykonává bez prostřednictví mozku a&nbsp;nervové soustavy, je&nbsp;to skvělým potvrzením mé zdrcující kritiky psychofyzického paralelismu, zastávaného profesorem Mayerem.
Potvrzuji, že&nbsp;tzv.
Absolutno je bytost psychická, vědomá a&nbsp;inteligentní, třebaže vědecky doposud málo prozkoumaná.</q>

Profesor Lupen z&nbsp;brněnské techniky&nbsp;napsal:

<q>Měřeno pracovním efektem, jest Absolutno síla zasluhující svrchované úcty.</q>

Slavný chemik Wilibald (Tübingen)&nbsp;napsal:

<q>Absolutno má veškeré podmínky existence a&nbsp;vědeckého rozvoje, neboť vzorně vyhovuje Einsteinově teorii relativity.</q>

Kronikář nebude vás dále zdržovat dobrozdáními světových autorit vědeckých; vše to bylo ostatně publikováno v&nbsp;Aktech Sanctae&nbsp;Sedis.

Kanonizační proces pokračoval rychlým tempem; zatím sbor vynikajících dogmatiků a&nbsp;exegetů vypracovával spis, ve&nbsp;kterém se na&nbsp;základě
Písem a&nbsp;spisů církevních Učitelů dokazovala totožnost Absolutna s&nbsp;Třetí Božskou&nbsp;Osobou.

Ale než došlo k&nbsp;slavnostní deifikaci, prohlásil cařihradský patriarcha, jakožto hlava církve východní, totožnost Absolutna s&nbsp;První Božskou
Osobou, se&nbsp;Stvořitelem.
K&nbsp;tomuto zajisté kacířskému názoru se připojili starokatolíci, obřezaní křesťané habešští, evangelíci vyznání helvetského, nonkonformisté a&nbsp;několik větších sekt amerických.
Z&nbsp;toho vzplanul živý boj teologický.
Co se týče židů, šířilo se mezi nimi tajné učení, že&nbsp;Absolutno je starý Baal; liberální židé se otevřeně přiznávali, že&nbsp;v&nbsp;tomto případě vyznávají&nbsp;Baala.

Volná myš se sjela v&nbsp;Basileji; u&nbsp;přítomnosti dvou tisíc delegátů prohlášeno bylo Absolutno za&nbsp;Boha Volných myslitelů, načež se s&nbsp;neuvěřitelnou prudkostí útočilo na&nbsp;kutňáky všech vyznání, kteří, jak&nbsp;pravila rezoluce, „chtějí těžiti z&nbsp;jediného vědeckého Boha a&nbsp;strhnouti jej do&nbsp;nečisté klece církevních dogmat a&nbsp;kněžského mamičství, aby&nbsp;v&nbsp;ní zakrněl“.
Avšak Bůh, zjevený zrakům každého pokrokového, moderního myslitele, <q>nemá co činiti se středověkými krámy těchto farizeů; jedině Volná myšlenka jest jeho obcí, jediný Basilejský kongres je oprávněn stanovit věrouku a&nbsp;rituál Volného Náboženství.</q>

Přibližně v&nbsp;týchž dnech položil německý Monistenbund za&nbsp;velikých slavností základní kámen pro budoucí velechrám Atomového Boha v&nbsp;Lipsku.
Při tom došlo k&nbsp;jakési srážce, šestnáct osob zraněno a&nbsp;slavnému fyzikovi Lüttgenovi rozbity&nbsp;brýle.

Mimochodem, téhož podzimu došlo k&nbsp;nějakým náboženským úkazům v&nbsp;belgickém Kongu a&nbsp;francouzské Senegambii.
Černoši docela neočekávaně potloukli a&nbsp;snědli misionáře a&nbsp;klaněli se jakýmsi novým modlám, jimž říkali Ato nebo
Alolto; později se ukázalo, že&nbsp;to byly atomové motory a&nbsp;že&nbsp;na&nbsp;věci byli nějak účastni němečtí oficíři a&nbsp;agenti.
Proti tomu při islámském vzplanutí, jež&nbsp;propuklo v&nbsp;Mekce v&nbsp;prosinci téhož roku, byla dokázána přítomnost několika francouzských emisarů, kteří ukryli v&nbsp;blízkosti Kaaby dvanáct atomových lehkých motorů Aero.
Následující vzpoura mohamedánů v&nbsp;Egyptě a&nbsp;Tripolsku a&nbsp;masakry v
Arábii stály život asi třicet tisíc Evropanů.

Dvanáctého prosince byla konečně v&nbsp;Římě provedena deifikace Absolutna.
Sedm tisíc duchovních s&nbsp;hořícími svícemi provázelo Svatého otce do&nbsp;velechrámu svatého Petra, kde&nbsp;za&nbsp;hlavním oltářem byl postaven největší dvanáctitunový Karburátor, dar&nbsp;to koncernu MEAS Svaté stolici.
Obřad trval pět hodin a&nbsp;umačkáno bylo dvanáct set věřících a&nbsp;diváků.
Přesně v&nbsp;poledne zapěl papež
<q>In nomine Dei Deus</q>
a&nbsp;v&nbsp;téže chvíli se rozhlaholily zvony všech katolických chrámů světa, všichni biskupové a&nbsp;kněží se obrátili od&nbsp;oltářů a&nbsp;zvěstovali věřícímu lidu:
<q>Habemus Deum.</q>
