---
chapter: XXI
title: Depeše
---

Na&nbsp;horách padá sníh.
Chumelí se velkými, tichými vločkami už&nbsp;celou noc, napadlo čerstvého sněhu na&nbsp;půl metru, a&nbsp;sníh se snáší bez ustání.
Mlčení padá na&nbsp;lesy.
Jen časem praskne větev přetížená sněhem a&nbsp;její zapraskání si razí krátkou cestu sněhově zhustlým&nbsp;tichem.

Potom přituhlo a&nbsp;z&nbsp;pruské strany přiletěl ledový vítr.
Něžné vločky se změnily v&nbsp;bodavou krupici letící přímo do&nbsp;tváří.
Napadlý sníh se zvedá ostrými jehličkami a&nbsp;víří ve&nbsp;vzduchu.
Ze&nbsp;stromů se práší bílými oblaky, jež&nbsp;prudce letí nad zemí, krouží a&nbsp;stoupají k&nbsp;temné obloze.
Chumelí se od&nbsp;země k&nbsp;nebi.

Větve hlubokých lesů vrzají a&nbsp;skřípají; s&nbsp;těžkým praskáním láme se strom a&nbsp;tříští podrost; ale tyto ostré zvuky jsou jako rozmeteny a&nbsp;rozevláty hvízdavým, dunivým, skučícím, řezavým, přerývaným hukotem větru.
Když to na&nbsp;chvilku ustane, slyšíš pištivě vrzat zmrzlý sníh pod nohou, jako by to byl skelný&nbsp;prášek.

Nad Špindlmühlem si razí cestu telegrafní posel.
Jde se to zatraceně těžko vysokým sněhem.
Posel má přes uši čepici zavázanou červeným šátkem, vlněné rukavice a&nbsp;na&nbsp;krku strakatý šál, a&nbsp;ještě je mu zima.
No, myslí si, za&nbsp;půldruhé hodiny přece vylezu na&nbsp;Medvědí důl, a&nbsp;dolů si vypůjčím sáňky.
Co si ksakru lidé umanou poslat telegram v&nbsp;takový&nbsp;nečas!

U&nbsp;Dívčí lávky popadla posla vichřice a&nbsp;docela jím zatočila dokolečka.
Chytil se zkřehlýma rukama kůlu turistické tabulky.
Ježíšmarjá, řekl si, ale&nbsp;tohle přece musí přestat! – Proti němu na&nbsp;volném prostranství se točila celá oblačná masa sněhu; letí blíž, už&nbsp;je tu, teď&nbsp;jen zatajit dech… Tisíce jehliček bodají do&nbsp;tváří, lezou za&nbsp;krk, někde v&nbsp;kalhotech je štěrbina, kudy to zalézá až&nbsp;na&nbsp;tělo; člověk je mokrý pod zmrzlými šaty.
Oblak se přehnal, a&nbsp;posel má chuť vrátit se na&nbsp;poštu.
Inženýr Marek, opakuje si adresu, ten&nbsp;ani není zdejší; ale telegram je expres, kdopak ví, oč&nbsp;jde, třeba rodina nebo&nbsp;co…

Teď se trochu utišilo, a&nbsp;posel se dal přes Dívčí lávku a&nbsp;podle potoka nahoru.
Sníh mu skřípal pod těžkými botami a&nbsp;záblo ho zoufale.
Vítr znovu zavyl, celé masy sněhu padají ze&nbsp;stromů, teď&nbsp;dostal posel celý náklad na&nbsp;hlavu a&nbsp;za&nbsp;krk; po&nbsp;zádech mu běží potůček ledové vody.
Ale nejhorší je, že&nbsp;to zatraceně klouže po&nbsp;sypkém sněhu, a&nbsp;cesta se obrací prudce nahoru.
V&nbsp;tu chvíli se rozpoutal sněhový&nbsp;orkán.

Letělo to shora jako praskání a&nbsp;jako bílá zeď.
Nežli měl čas se obrátit, dostal posel celý úder do&nbsp;tváře, i&nbsp;sehnul se, stěží lapaje po&nbsp;dechu.
Pokročil vpřed a&nbsp;padl; sedl si zády k&nbsp;větru, ale&nbsp;přišla na&nbsp;něho úzkost, že&nbsp;bude zasypán sněhem.
Vstal a&nbsp;pokusil se vystoupit výše; ale opět sklouzl a&nbsp;padl na&nbsp;obě ruce, vstal a&nbsp;sjel několik metrů dolů.
Chytil se stromu a&nbsp;těžce oddychoval.
Zatraceně, řekl si, musím se přece dostat nahoru!
Podařilo se mu udělat několik kroků, ale&nbsp;padl znovu a&nbsp;sjel po&nbsp;břiše dolů.
Nyní lezl po&nbsp;čtyřech; rukavice mu zvlhly, za&nbsp;kamaše se mu vedral sníh, ale&nbsp;jen nahoru! jenom ne tady zůstat!
Po&nbsp;tváři mu tekl tající sníh a&nbsp;pot; neviděl pro sníh, zdálo se mu, že&nbsp;ztratil cestu, i&nbsp;plakal hlasitě a&nbsp;drápal se nahoru.
Ale těžko se leze po&nbsp;čtyřech v&nbsp;dlouhém kabátě; postavil se a&nbsp;zápase s&nbsp;vichřicí vykročil.
Na&nbsp;půl kroku vpřed sjel dva kroky dolů; postoupil trochu, ale&nbsp;uklouzly mu nohy a&nbsp;s&nbsp;tváří zarytou v&nbsp;bodajícím sněhu jel dolů.
Když povstal, viděl, že&nbsp;ztratil&nbsp;hůl.

A&nbsp;zatím přes hory letí oblaka sněhu, zachycují se na&nbsp;skalách, sviští, hýkají, víří.
Posel škytavě vzlyká strachem a&nbsp;námahou a&nbsp;stoupá, zastaví se, zase krok, stát, obrátit se, nadýchat se uřícenými ústy, a&nbsp;zase krok, Ježíši Kriste!
Nyní se chytil stromu.
Kolik je asi hodin?
Vydobyl z&nbsp;vesty své cibulky ve&nbsp;žlutém průsvitném pouzdře; jsou zalepeny sněhem.
Snad se už&nbsp;stmívá.
Vrátit se?
Ale vždyť už&nbsp;musím být&nbsp;nahoře!

Nárazový vichr se změnil v&nbsp;nepřerušenou vánici.
Mraky se valí přímo po&nbsp;úbočí, špinavě temná mlha plná letících vloček.
Sníh se řítí vodorovně, přímo do&nbsp;tváře, a&nbsp;zalepuje oči, nos, ústa; mokrými, zkřehlými prsty se musí, poloroztálý, vybírat z&nbsp;uší a&nbsp;očních důlků.
Posel je zpředu pokryt půldecimetrovou vrstvou sněhu; plášť se stěží ohýbá, je&nbsp;tuhý a&nbsp;těžký jako prkno; nášlapky na&nbsp;podešvích rostou každým krokem a&nbsp;tíží.
A&nbsp;v&nbsp;lese se dělá tma.
Vždyť proboha jsou stěží dvě odpoledne!

Náhle se udělalo žlutozelené temno a&nbsp;sníh se vysypal průtrží.
Vločky veliké jako dlaň, vlhké a&nbsp;těžké, letí a&nbsp;víří tak hustě, že&nbsp;mizí hranice země a&nbsp;vzduchu.
Nevidíš na&nbsp;krok; vdechuješ vločky, brodíš se vířící závějí, která ti sahá vysoko nad hlavu, postupuješ naslepo, jako by sis vyrýval chodbičku pod sněhem.
Jediný pud: jít kupředu.
Jediná touha: dýchat něco jiného než sníh.
Už&nbsp;nemůžeš vytahovat nohy ze&nbsp;sněhu; ploužíš se závějí, která ti sahá do&nbsp;půl stehen; vyrýváš stopu, jež&nbsp;se za&nbsp;tebou ihned&nbsp;zavírá.

Zatím někde ve&nbsp;městech, tam&nbsp;dole, padají řídké vločky tající v&nbsp;černé bláto.
V&nbsp;krámech rozsvěcují, kavárny svítí, lidé sedí pod žárovkami a&nbsp;bručí, jaký je dnes šeredný tmavý den.
Bezpočet světel se rozstřikne širým městem a&nbsp;jiskří ve&nbsp;vodnatém&nbsp;blátě.

Jediné světélko svítí na&nbsp;zaváté horské louce.
Stěží se prodírá padajícím sněhem, vrtí se, pohasíná, ale&nbsp;je tu a&nbsp;žije.
Bouda v&nbsp;Medvědím důle&nbsp;svítí.

Bylo pět hodin, a&nbsp;tedy už&nbsp;docela tma, když se před Medvědí boudou zastavilo něco beztvarého.
To „něco“ roztáhlo bílá tlustá křídla a&nbsp;začalo do&nbsp;sebe bušit a&nbsp;slupovat se sebe decimetrové pláty sněhu.
Pod sněhem se objevil kabát, pod&nbsp;kabátem dvě nohy, a&nbsp;ty nohy kopaly do&nbsp;kamenného prahu, a&nbsp;s&nbsp;nich padaly velké hromady sněhu.
Byl to pošťák ze&nbsp;Špindlmühle.

Vešel do&nbsp;boudy a&nbsp;viděl u&nbsp;stolu sedět hubeného pána.
Chtěl pozdravit, ale&nbsp;hlas mu nadobro selhal.
Jen to tak drobet zasípělo, jako když se pustí&nbsp;pára.

Pán vstal:
<q>Ale človíčku, kampak vás čerti nesli v&nbsp;takové metelici?
Vždyť jste v&nbsp;tom mohl zatraceně zůstat!</q>

Pošťák kývl a&nbsp;zasípěl.

<q>Je to nerozum,</q> huboval pán.
<q>Slečno, přineste mu čaj!
No, fotr, kampak jste se hrabal?
Na&nbsp;Martinovu boudu?</q>

Posel zavrtěl hlavou a&nbsp;otevřel koženou brašnu; byla plna sněhu, a&nbsp;vyndal z&nbsp;ní telegram tak zmrzlý, že&nbsp;chrastil.

<q>Chchíchcharek?</q>
zasípěl.

<q>Cože?</q>
ptal se&nbsp;pán.

<q>Je-li… tady… inženýr… Marek,</q> slabikoval posel s&nbsp;vyčítavým pohledem.

<q>To jsem já,</q> vykřikl hubený pán.
<q>Vy máte něco pro mne?
Ukažte honem!</q>

Inženýr Marek rozevřel depeši.
Stálo&nbsp;tam:

<q>TVE PREDPOKLADY POTVRZENY. BONDY.</q>

Nic víc.
