---
chapter: XXX
title: Konec všemu
---

Uplynulo mnoho let.
V&nbsp;hospodě U&nbsp;Damohorských sedí strojník
Brych, nyní majitel zámečnického závodu, a&nbsp;čte Lidové&nbsp;noviny.

<q>Hned budou jitrnice,</q> hlásí hostinský vycházeje z&nbsp;kuchyně.
A&nbsp;hleďme, vždyť to je Jan Binder, druhdy majitel kolotoče; ztloustl a&nbsp;nenosí už&nbsp;pruhovanou košili, ale&nbsp;je to&nbsp;on!

<q>Dost času,</q> povídá pomalu pan Brych.
<q>Vždyť tu pan páter
Jošt taky ještě není.
A&nbsp;pan redaktor Rejzek taky ne.</q>

<q>A… jak se daří panu Kuzendovi?</q>
táže se pan&nbsp;Binder.

<q>No, to&nbsp;víte.
Marodí pomalu.
Pane Binder, to&nbsp;je jeden túze hodnej člověk.</q>

<q>Ba je,</q> mínil pan hostinský.
<q>Já nevím… pane Brych… kdybyste mu přinesl ode mě nějakou tu jitrničku.
Povedly se, pane Brych, a&nbsp;kdybyste chtěl bejt tak hodnej…</q>

<q>Ale s&nbsp;radostí, pane Binder, to&nbsp;víte, to&nbsp;ho potěší, že&nbsp;pamatujete.
Ale jo, to&nbsp;rád udělám.</q>

<q>Pochválen Pan,</q> ozvalo se jaře ve&nbsp;dveřích, a&nbsp;pan kanovník
Jošt, svěže zardělý mrazem, si&nbsp;věšel klobouk a&nbsp;kožíšek.

<q>Dobrej večír, Velebnosti,</q> odpověděl pan Brych.
<q>Však už&nbsp;čekáme, čekáme.</q>

Páter Jošt špulil radostně ústa a&nbsp;mnul si okřehlé ruce.
<q>Tak co je v&nbsp;novinách, pane mistře, copak nám píšou?</q>

<q>Ale čtu zrovna: ,Prezident republiky jmenoval mladistvého učence soukromého docenta dr. Blahouše mimořádným profesorem.‘
Víte, pane kanovníku, to&nbsp;je ten Blahouš, co&nbsp;psal tenkrát o&nbsp;panu Kuzendoj.</q>

<q>Aha, aha,</q> řekl páter Jošt utíraje si brejličky.
<q>To se ví, nevěrec.
Všecko na&nbsp;univerzitě jsou neznabozi.
A&nbsp;vy jste taky jeden, pane Brych.</q>

<q>No, pan&nbsp;kanovník se už&nbsp;za&nbsp;nás pomodlí,</q> ozval se pan&nbsp;Binder.

<q>Potřebuje nás do&nbsp;nebe pro kaufcvika.
Tak dvě a&nbsp;jedno, Velebnosti?</q>

<q>To se rozumí.
Dvě a&nbsp;jedno.</q>

{{< ilu num="18" alt="">}}

Pan Binder otevřel dveře do&nbsp;kuchyně a&nbsp;křikl:
<q>Dvě jitrnice a&nbsp;jedno jelito.</q>

<q>– brýčer,</q> zavrčel redaktor Rejzek vcházeje.
<q>Zima, lidičky.</q>

<q>Večírek,</q> zašveholil pan Binder.
<q>To jsou hosti.</q>

<q>Tak co je nového?</q>
ptal se jaře pan páter Jošt.
<q>Copak máte v&nbsp;redakci?
Ach jo, taky jsem zamlada psával do&nbsp;novin.</q>

<q>Však mě ten Blahouš taky tenkrát v&nbsp;novinách jmenoval,</q> řekl pan Brych.
<q>Mám to ještě někde vystřiženo. ,Apoštol Kuzendovy sekty nebo tak nějak o&nbsp;mně psal.
Jojo, kde&nbsp;jsou ty časy.</q>

<q>Večeři,</q> ozval se pan&nbsp;Rejzek.

Tu již pan Binder a&nbsp;jeho dcera nesli na&nbsp;stůl jitrnice; ještě syčely zpěněny mastnými bublinkami, ležíce na&nbsp;kyprém zelí jako turecké odalisky v&nbsp;polštářích.
Páter Jošt silně zamlaskal a&nbsp;rozkrojil první krasavici.

<q>Ta je,</q> řekl za&nbsp;chvíli pan&nbsp;Brych.

<q>Mm,</q> promluvil po&nbsp;delší době pan&nbsp;Rejzek.

<q>Bindere, ty&nbsp;se vám povedly,</q> pravil uznale pan kanovník.

Panovalo vděčné a&nbsp;usebrané&nbsp;ticho.

<q>Nový kořeni,</q> připojil pan Brych, <q>to já rád cejtím.</q>

<q>Ale nesmí ho být moc.</q>

<q>Ne, tak&nbsp;zrovna.</q>

<q>A&nbsp;kůže musí zrovna chroupat.</q>

<q>Mm.</q>
A&nbsp;opět nastala delší přestávka.

<q>A&nbsp;zelíčko musí být hodně bílé.</q>

<q>Na&nbsp;Moravě,</q> ozval se pan Brych, <q>dělají zéli jako kaši.
Já tam byl jako tovaryš.
Zrovna vám teče.</q>

<q>Ale jděte,</q> divil se páter Jošt.
<q>Zelí se musí přece procedit.
Ale nepovídejte, to&nbsp;ani nemůže být k&nbsp;jídlu.</q>

<q>No, a&nbsp;jedí to tam.
Lžicema to jedí.</q>

<q>To je hrůza,</q> trnul kanovník.
<q>Lidi, to&nbsp;je divný národ.
Vždyť přece zelí se musí jen omastit, že, pane Binder?
To já nechápu, jak&nbsp;to může někdo dělat jináč.</q>

<q>Víte,</q> řekl pan Brych zamyšleně, <q>ono to asi je jako s&nbsp;tou vírou.
Taky člověk nepochopí, že&nbsp;jinej může věřit něco jiného.</q>

<q>Dejte pokoj,</q> bránil se páter Jošt.
<q>A&nbsp;to bych spíš věřil v
Mohameda, nežli bych jed jinačí zelí.
To přece dá rozum, že&nbsp;se má zelí jen omastit.</q>

<q>A&nbsp;víru, tu&nbsp;nedá rozum?</q>

<q>Naši víru jo,</q> řekl rozhodně pan kanovník, <q>ale ty ostatní nedá rozum.</q>

<q>Tak jsme zase tam, kde&nbsp;jsme byli před tou válkou,</q> vzdychl si pan&nbsp;Brych.

<q>Lidi jsou vždycky zas tam, kde&nbsp;bejvali,</q> ozval se pan Binder.
<q>Však to taky pan Kuzenda říká.
Bindere, říká, žádná pravda se nedá vybojovat.
Víš, Bindere, říká, ten&nbsp;náš Pánbůh na&nbsp;bagru nebyl tak špatnej, a&nbsp;ten tvůj v&nbsp;kolotoči taky ne, a&nbsp;vidíš, přece zanikli.
Každej věří na&nbsp;svýho výbornýho
Pánaboha, ale&nbsp;nevěří druhýmu člověku, že&nbsp;ten taky věří něco dobrýho.
Lidi mají nejdřív věřit v&nbsp;lidi, a&nbsp;to ostatní se už&nbsp;najde.
Tak to říká pan Kuzenda.</q>

<q>Ba jo,</q> mínil pan Brych.
<q>Člověk si třeba může myslet, že&nbsp;druhá víra je špatná víra, ale&nbsp;nemá si myslet, že&nbsp;ten, kdo&nbsp;ji má, je&nbsp;špatnej a&nbsp;sprostej a&nbsp;podvedenej chlap.
To je v&nbsp;politice a&nbsp;ve&nbsp;všom.</q>

<q>A&nbsp;proto se tolik lidí nenávidělo a&nbsp;pobilo,</q> ozval se páter Jošt.
<q>Víte, čím&nbsp;větší věci někdo věří, tím&nbsp;vzteklejc pohrdá těma, co&nbsp;v&nbsp;ně nevěří.
A&nbsp;přece největší víra by byla věřit v&nbsp;lidi.</q>

<q>Každej to myslí náramně dobře s&nbsp;lidstvem, ale&nbsp;s&nbsp;jedním každým člověkem, to&nbsp;ne.
Tebe zabiju, ale&nbsp;lidstvo spasím.
A&nbsp;to nejni dobře, Velebnosti.
Svět bude zlej, pokud nezačnou lidi věřit v&nbsp;lidi.</q>

<q>Pane Binder,</q> řekl páter Jošt zamyšleně, <q>tak třeba pro mne zejtra udělejte to moravské zelí.
Já to zkusím.</q>

<q>To se musí trochu zasmažit a&nbsp;jako dusit.
A&nbsp;takhle s&nbsp;klobásou to je docela dobrý.
Každá víra a&nbsp;každá pravda má něco dobrýho, a&nbsp;kdyby to bylo jen to, že&nbsp;ten druhej ji má rád.</q>

Zvenčí se otevřely dveře a&nbsp;vešel strážník.
Byl promrzlý a&nbsp;chtěl skleničku&nbsp;rumu.

<q>Á, to&nbsp;jste vy, pane strážmistr Hruška,</q> řekl Brych.
<q>Tak co, kdepak jsme byli?</q>

<q>Ale na&nbsp;Žižkově,</q> povídal strážník a&nbsp;svlékal ohromné rukavice, <q>Byla tam šťára.</q>

<q>A&nbsp;copak jste vyšťárali?</q>

<q>No, dva&nbsp;šupáky.
A&nbsp;pár nepříslušnejch.
A&nbsp;v&nbsp;domě číslo 1006, totiž ve&nbsp;sklepě, takovej brloh.</q>

<q>Jaký brloh?</q>
ptal se pan&nbsp;Rejzek.

<q>Karburátorový brloh, pane redaktore.
Měli tam maličký Karburátorek, ze&nbsp;staré motorky před vojnou.
A&nbsp;taková ta pakáž tam chodí k&nbsp;orgiím.</q>

<q>Jaké to jsou orgie?</q>

<q>No, taková neplecha.
Modlí se a&nbsp;zpívají, a&nbsp;mají vidiny, prorokujou, dělají zázraky a&nbsp;tak ledacos.</q>

<q>A&nbsp;to se nesmí?</q>

<q>Ne, je&nbsp;to policejně zakázáno.
Víte, je&nbsp;to jako ty pelechy, co&nbsp;se v&nbsp;nich kouří opium.
Taky byl jeden takový na&nbsp;Starém Městě.
A&nbsp;těch karburátorových doupat jsme vyšťárali už&nbsp;sedum.
Taková sebranka tam chodila.
Lidi bez přístřeší, kurvy a&nbsp;individua.
Proto je to zakázáno.
Je to nepořádek.</q>

<q>A&nbsp;je takových doupat mnoho?</q>

<q>Už&nbsp;ne.
Já myslím, že&nbsp;tohle byl poslední Karburátor.</q>
