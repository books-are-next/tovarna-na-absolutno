---
chapter: XXX
title: Konec všemu
---

Uplynulo mnoho let.
V hospodě U Damohorských sedí strojník
Brych, nyní majitel zámečnického závodu, a čte Lidové noviny.

<q>Hned budou jitrnice,</q> hlásí hostinský vycházeje z kuchyně.
A hleďme, vždyť to je Jan Binder, druhdy majitel kolotoče; ztloustl a nenosí už pruhovanou košili, ale je to on!

<q>Dost času,</q> povídá pomalu pan Brych.
<q>Vždyť tu pan páter
Jošt taky ještě není.
A pan redaktor Rejzek taky ne.</q>

<q>A… jak se daří panu Kuzendovi?</q>
táže se pan Binder.

<q>No, to víte.
Marodí pomalu.
Pane Binder, to je jeden túze hodnej člověk.</q>

<q>Ba je,</q> mínil pan hostinský.
<q>Já nevím… pane Brych… kdybyste mu přinesl ode mě nějakou tu jitrničku.
Povedly se, pane Brych, a kdybyste chtěl bejt tak hodnej…</q>

<q>Ale s radostí, pane Binder, to víte, to ho potěší, že pamatujete.
Ale jo, to rád udělám.</q>

<q>Pochválen Pan,</q> ozvalo se jaře ve dveřích, a pan kanovník
Jošt, svěže zardělý mrazem, si věšel klobouk a kožíšek.

<q>Dobrej večír, Velebnosti,</q> odpověděl pan Brych.
<q>Však už čekáme, čekáme.</q>

Páter Jošt špulil radostně ústa a mnul si okřehlé ruce.
<q>Tak co je v novinách, pane mistře, copak nám píšou?</q>

<q>Ale čtu zrovna: ,Prezident republiky jmenoval mladistvého učence soukromého docenta dr. Blahouše mimořádným profesorem.‘
Víte, pane kanovníku, to je ten Blahouš, co psal tenkrát o panu Kuzendoj.</q>

<q>Aha, aha,</q> řekl páter Jošt utíraje si brejličky.
<q>To se ví, nevěrec.
Všecko na univerzitě jsou neznabozi.
A vy jste taky jeden, pane Brych.</q>

<q>No, pan kanovník se už za nás pomodlí,</q> ozval se pan Binder.

<q>Potřebuje nás do nebe pro kaufcvika.
Tak dvě a jedno, Velebnosti?</q>

<q>To se rozumí.
Dvě a jedno.</q>

{{< ilu num="18" alt="">}}

Pan Binder otevřel dveře do kuchyně a křikl:
<q>Dvě jitrnice a jedno jelito.</q>

<q>– brýčer,</q> zavrčel redaktor Rejzek vcházeje.
<q>Zima, lidičky.</q>

<q>Večírek,</q> zašveholil pan Binder.
<q>To jsou hosti.</q>

<q>Tak co je nového?</q>
ptal se jaře pan páter Jošt.
<q>Copak máte v redakci?
Ach jo, taky jsem zamlada psával do novin.</q>

<q>Však mě ten Blahouš taky tenkrát v novinách jmenoval,</q> řekl pan Brych.
<q>Mám to ještě někde vystřiženo. ,Apoštol Kuzendovy sekty nebo tak nějak o mně psal.
Jojo, kde jsou ty časy.</q>

<q>Večeři,</q> ozval se pan Rejzek.

Tu již pan Binder a jeho dcera nesli na stůl jitrnice; ještě syčely zpěněny mastnými bublinkami, ležíce na kyprém zelí jako turecké odalisky v polštářích.
Páter Jošt silně zamlaskal a rozkrojil první krasavici.

<q>Ta je,</q> řekl za chvíli pan Brych.

<q>Mm,</q> promluvil po delší době pan Rejzek.

<q>Bindere, ty se vám povedly,</q> pravil uznale pan kanovník.

Panovalo vděčné a usebrané ticho.

<q>Nový kořeni,</q> připojil pan Brych, <q>to já rád cejtím.</q>

<q>Ale nesmí ho být moc.</q>

<q>Ne, tak zrovna.</q>

<q>A kůže musí zrovna chroupat.</q>

<q>Mm.</q>
A opět nastala delší přestávka.

<q>A zelíčko musí být hodně bílé.</q>

<q>Na Moravě,</q> ozval se pan Brych, <q>dělají zéli jako kaši.
Já tam byl jako tovaryš.
Zrovna vám teče.</q>

<q>Ale jděte,</q> divil se páter Jošt.
<q>Zelí se musí přece procedit.
Ale nepovídejte, to ani nemůže být k jídlu.</q>

<q>No, a jedí to tam.
Lžicema to jedí.</q>

<q>To je hrůza,</q> trnul kanovník.
<q>Lidi, to je divný národ.
Vždyť přece zelí se musí jen omastit, že, pane Binder?
To já nechápu, jak to může někdo dělat jináč.</q>

<q>Víte,</q> řekl pan Brych zamyšleně, <q>ono to asi je jako s tou vírou.
Taky člověk nepochopí, že jinej může věřit něco jiného.</q>

<q>Dejte pokoj,</q> bránil se páter Jošt.
<q>A to bych spíš věřil v
Mohameda, nežli bych jed jinačí zelí.
To přece dá rozum, že se má zelí jen omastit.</q>

<q>A víru, tu nedá rozum?</q>

<q>Naši víru jo,</q> řekl rozhodně pan kanovník, <q>ale ty ostatní nedá rozum.</q>

<q>Tak jsme zase tam, kde jsme byli před tou válkou,</q> vzdychl si pan Brych.

<q>Lidi jsou vždycky zas tam, kde bejvali,</q> ozval se pan Binder.
<q>Však to taky pan Kuzenda říká.
Bindere, říká, žádná pravda se nedá vybojovat.
Víš, Bindere, říká, ten náš Pánbůh na bagru nebyl tak špatnej, a ten tvůj v kolotoči taky ne, a vidíš, přece zanikli.
Každej věří na svýho výbornýho
Pánaboha, ale nevěří druhýmu člověku, že ten taky věří něco dobrýho.
Lidi mají nejdřív věřit v lidi, a to ostatní se už najde.
Tak to říká pan Kuzenda.</q>

<q>Ba jo,</q> mínil pan Brych.
<q>Člověk si třeba může myslet, že druhá víra je špatná víra, ale nemá si myslet, že ten, kdo ji má, je špatnej a sprostej a podvedenej chlap.
To je v politice a ve všom.</q>

<q>A proto se tolik lidí nenávidělo a pobilo,</q> ozval se páter Jošt.
<q>Víte, čím větší věci někdo věří, tím vzteklejc pohrdá těma, co v ně nevěří.
A přece největší víra by byla věřit v lidi.</q>

<q>Každej to myslí náramně dobře s lidstvem, ale s jedním každým člověkem, to ne.
Tebe zabiju, ale lidstvo spasím.
A to nejni dobře, Velebnosti.
Svět bude zlej, pokud nezačnou lidi věřit v lidi.</q>

<q>Pane Binder,</q> řekl páter Jošt zamyšleně, <q>tak třeba pro mne zejtra udělejte to moravské zelí.
Já to zkusím.</q>

<q>To se musí trochu zasmažit a jako dusit.
A takhle s klobásou to je docela dobrý.
Každá víra a každá pravda má něco dobrýho, a kdyby to bylo jen to, že ten druhej ji má rád.</q>

Zvenčí se otevřely dveře a vešel strážník.
Byl promrzlý a chtěl skleničku rumu.

<q>Á, to jste vy, pane strážmistr Hruška,</q> řekl Brych.
<q>Tak co, kdepak jsme byli?</q>

<q>Ale na Žižkově,</q> povídal strážník a svlékal ohromné rukavice, <q>Byla tam šťára.</q>

<q>A copak jste vyšťárali?</q>

<q>No, dva šupáky.
A pár nepříslušnejch.
A v domě číslo 1006, totiž ve sklepě, takovej brloh.</q>

<q>Jaký brloh?</q>
ptal se pan Rejzek.

<q>Karburátorový brloh, pane redaktore.
Měli tam maličký Karburátorek, ze staré motorky před vojnou.
A taková ta pakáž tam chodí k orgiím.</q>

<q>Jaké to jsou orgie?</q>

<q>No, taková neplecha.
Modlí se a zpívají, a mají vidiny, prorokujou, dělají zázraky a tak ledacos.</q>

<q>A to se nesmí?</q>

<q>Ne, je to policejně zakázáno.
Víte, je to jako ty pelechy, co se v nich kouří opium.
Taky byl jeden takový na Starém Městě.
A těch karburátorových doupat jsme vyšťárali už sedum.
Taková sebranka tam chodila.
Lidi bez přístřeší, kurvy a individua.
Proto je to zakázáno.
Je to nepořádek.</q>

<q>A je takových doupat mnoho?</q>

<q>Už ne.
Já myslím, že tohle byl poslední Karburátor.</q>
