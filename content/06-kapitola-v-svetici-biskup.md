---
chapter: V
title: Světící biskup
---

Asi čtrnáct dní po&nbsp;Novém roce seděl inženýr Marek v&nbsp;pracovně prezidenta&nbsp;Bondyho.

<q>Jak jste daleko?</q>
ozval se právě pan Bondy zvedaje hlavu od&nbsp;nějakých&nbsp;papírů.

<q>Já jsem hotov,</q> mluvil inženýr Marek.
<q>Dal jsem tvým inženýrům podrobné nákresy Karburátoru.
Ten plešatý, jak&nbsp;se jmenuje –</q>

<q>Krolmus.</q>

<q>Ano, inženýr Krolmus, báječně zjednodušil můj atomový motor; víš, převod elektronové energie v&nbsp;práci.
Člověče, to&nbsp;je chlapík, ten&nbsp;Krolmus.
A&nbsp;co je jinak nového?</q>

Prezident G.&nbsp;H.&nbsp;Bondy psal a&nbsp;mlčel.
<q>Stavíme,</q> řekl za&nbsp;chvíli.
<q>Sedm tisíc zedníků.
Továrnu na&nbsp;Karburátory.</q>

<q>Kde?</q>

<q>Na&nbsp;Vysočanech.
A&nbsp;zvýšili jsme akciový kapitál.
O&nbsp;půldruhé miliardy.
Noviny cosi píší o&nbsp;našem novém vynálezu.
Podívej se na&nbsp;to,</q> dodal a&nbsp;svalil Markovi na&nbsp;klín půl centu českých a&nbsp;zahraničních novin, načež se ponořil do&nbsp;jakýchsi&nbsp;listin.

<q>Už&nbsp;čtrnáct dní jsem, eh,</q> ozval se Marek stísněně.

<q>Co?</q>

<q>Už&nbsp;čtrnáct dní jsem nebyl ve&nbsp;své továrničce na&nbsp;Břevnově.
Já – já si tam netroufám.
Děje se tam něco?</q>

<q>Mhm.</q>

<q>A… co můj Karburátor?</q>
tázal se Marek přemáhaje svou&nbsp;úzkost.

<q>Běží pořád.</q>

<q>A… co dělá… to druhé?</q>

Prezident Bondy vzdychl a&nbsp;položil péro.
<q>Víš, že&nbsp;jsme museli dát zavřít Mixovu ulici?</q>

<q>Proč?</q>

<q>Lidé se tam chodili modlit.
Celé zástupy.
Policie je chtěla rozehnat, zůstalo tam asi sedm mrtvých.
Nechali do&nbsp;sebe mlátit jako ovce.</q>

<q>To se dalo čekat, to&nbsp;se dalo čekat,</q> mumlal Marek&nbsp;zoufale.

<q>Zahradili jsme ulici ostnatým drátem,</q> mluvil Bondy&nbsp;dále.

<q>Okolní domy jsme museli vystěhovat; víš, samé těžké náboženské úkazy.
Teď je tam komise ministerstva zdravotnictví a&nbsp;ministerstva osvěty.</q>

<q>Já myslím,</q> vydechl Marek s&nbsp;jistou úlevou, <q>že&nbsp;úřady můj Karburátor zapovědí.</q>

<q>Ba ne,</q> řekl G.&nbsp;H.&nbsp;Bondy.
<q>Klerikálové se děsně bouří proti tvému Karburátoru, a&nbsp;proto pokrokové strany naschvál jej kryjí.
Nikdo vlastně neví, oč&nbsp;jde.
Je vidět, že&nbsp;nečteš noviny, člověče.
Zvrhlo se to v&nbsp;docela zbytečnou polemiku proti klerikalismu.
A&nbsp;církev má tady náhodou trochu pravdy.
Ten zatracený světící biskup informoval kardinála arcibiskupa –</q>

<q>Jaký světící biskup?</q>

<q>Ale nějaký biskup Linda, jinak rozumný člověk.
Víš, já&nbsp;jsem ho tam dovezl, aby&nbsp;se podíval na&nbsp;to zázračné Absolutno jako odborník.
Vyšetřoval to tam celé tři dny, byl&nbsp;pořád ve&nbsp;sklepě a&nbsp;–</q>

<q>– obrátil se?</q>
vyhrkl&nbsp;Marek.

<q>Kdepak!
Snad má takový trénink na&nbsp;Boha, nebo je zapeklitější ateista než ty, já&nbsp;nevím; ale po&nbsp;třech dnech přijde ke&nbsp;mně a&nbsp;povídá, že&nbsp;z&nbsp;katolického stanoviska nemůže býti o&nbsp;Bohu ani řeči, že&nbsp;církev naprosto odmítá a&nbsp;zapovídá panteistickou hypotézu jako kacířství; jedním slovem, že&nbsp;to není žádny legální, oprávněný Bůh, podepřený autoritou církve; a&nbsp;že&nbsp;jako kněz to musí prohlásit za&nbsp;podvod, blud a&nbsp;herezi.
Moc rozumně mluvil ten páter.</q>

<q>Tak on tam necítil žádné nadpřirozené úkazy?</q>

<q>Všechno tam prodělal: osvícení, dělání zázraků, extázi, všecko.
To on nepopírá, že&nbsp;se ty věci tam dějí.</q>

<q>A&nbsp;prosím tě, jak&nbsp;to tedy vysvětluje?</q>

<q>Nijak.
Říkal, že&nbsp;církev nevysvětluje, ale&nbsp;přikazuje nebo zapovídá.
Zkrátka, rozhodně odmítl kompromitovat církev nějakým novým, nezkušeným Bohem.
Tak jsem mu aspoň rozuměl. – Víš, že&nbsp;jsem koupil ten kostel, co&nbsp;je na&nbsp;Bílé Hoře?</q>

<q>Proč?</q>

<q>Je nejblíž u&nbsp;Břevnova.
Tři sta tisíc stál, člověče.
Nabídl jsem jej písemně i&nbsp;ústně tomu Absolutnu tam ve&nbsp;sklepě, aby&nbsp;se do&nbsp;něho přestěhovalo.
Je to docela pěkný barokní kostel; krom toho jsem se uvolil předem v&nbsp;každou potřebnou adaptaci.
A&nbsp;to máš divné, pár&nbsp;kroků od&nbsp;kostela, v&nbsp;popisném čísle 457, se&nbsp;stal předevčírem pěkný případ extáze, u&nbsp;jednoho instalatéra; ale v&nbsp;kostele nic, nic, nic&nbsp;zázračného!
Jeden případ byl až&nbsp;ve&nbsp;Vokovicích, dva&nbsp;dokonce v&nbsp;Košířích; na&nbsp;petřínské bezdrátové stanici vypuklo náboženství přímo epidemicky.
Všichni radiotelegrafisté, co&nbsp;tam úřadují, posílali zničehonic do&nbsp;celého světa extatické depeše, jakési nové evangelium; prý Bůh zase sestupuje na&nbsp;svět, aby&nbsp;jej vykoupil, a&nbsp;kdesi cosi; považ si, jaká ostuda!
Pokrokové noviny teď řežou do&nbsp;ministerstva pošt, až&nbsp;z&nbsp;něho cucky lítají; křičí, že&nbsp;,klerikalismus vystrkuje rohy‘, a&nbsp;podobné hlouposti.
Nikdo dosud netuší, že&nbsp;to má souvislost s&nbsp;Karburátorem.
Marku,</q> dodal Bondy šeptem, <q>něco ti řeknu, ale&nbsp;to je tajemství: před týdnem to přišlo na&nbsp;našeho ministra vojenství.</q>

<q>Na&nbsp;kohože?</q>
vykřikl&nbsp;Marek.

<q>Tiše.
Na&nbsp;ministra vojenství.
Byl najednou osvícen ve&nbsp;své vile v&nbsp;Dejvicích.
Ráno nato svolal pražskou posádku a&nbsp;mluvil k&nbsp;ní o&nbsp;věčném míru, a&nbsp;vyzýval vojáky k&nbsp;mučednictví.
Musel se ovšem ihned poděkovat.
V&nbsp;novinách se psalo, že&nbsp;náhle ochuravěl.
Tak je to, kamaráde.</q>

<q>Už&nbsp;i&nbsp;v&nbsp;Dejvicích,</q> zastýskal si inženýr.
<q>Ale to je děsné, Bondy, jak&nbsp;se to rozlézá!</q>

<q>Nesmírně,</q> řekl prezident Bondy.
<q>Tuhle jeden člověk si přestěhoval piano z&nbsp;té zamořené Mixovy ulice až&nbsp;na&nbsp;Pankrác; ve&nbsp;čtyřiadvaceti hodinách byl celý dům zachvácen –</q>

Prezident nedořekl.
Vstoupil sluha a&nbsp;ohlásil návštěvu biskupa Lindy.
Marek se spěšně poroučel; ale Bondy ho mocí usadil a&nbsp;povídal:
<q>Jen seď a&nbsp;mlč; je to šarmantní pán, ten&nbsp;biskup.</q>

V&nbsp;tu chvíli světící biskup Linda vcházel; byl to malý, veselý pán se zlatými brýlemi a&nbsp;špásovnou hubičkou, kterou po&nbsp;kněžsku svíral v&nbsp;úhlednou prdelku.
Bondy mu představil Marka jakožto majitele nešťastného břevnovského sklepa.
Biskup si rozkoší mnul ruce, zatímco inženýr Marek vztekle brblal cosi o&nbsp;zvláštním potěšení a&nbsp;zarytě zaujal výraz pravící: vlez mi někam, flanďáku.
Biskup sešpulil pusu a&nbsp;obrátil se čile k&nbsp;Bondymu.

<q>Pane prezidente,</q> spustil hbitě po&nbsp;nějakých okolcích, <q>jdu k&nbsp;vám ve&nbsp;velice delikátní věci.
Velice delikátní,</q> opakoval labužnicky.
<q>Jednali jsme o&nbsp;vaší, ehm, o&nbsp;vaší záležitosti v&nbsp;konzistoři.
Jeho Eminence náš arcipastýř je nakloněn vyříditi tu nemilou příhodu co možná nenápadně.
Rozumíte, tu&nbsp;nepřístojnou věc se zázraky.
Pardon, nechci se dotýkat citů pana – pana majitele
–</q>

<q>Prosím, jen&nbsp;mluvte,</q> odkývl Marek&nbsp;drsně.

<q>Tedy zkrátka celý ten skandál.
Jeho Eminence se vyjádřila, že&nbsp;z&nbsp;hlediska rozumu a&nbsp;víry nic není více pohoršujícího než ono bezbožné a&nbsp;přímo rouhavé porušování přírodních zákonů…</q>

<q>Dovolte,</q> vyhrkl Marek pln nevole, <q>přírodní zákony nechte laskavě nám.
My se také nechytáme vašich dogmat.</q>

<q>To chybujete, pane,</q> zvolal světící biskup jaře.
<q>Chybujete.
Věda bez dogmat je jen hromádka pochybností.
Horší je, že&nbsp;vaše Absolutno se příčí zákonům církevním.
Odporuje nauce o&nbsp;svátostech.
Nešetří církevní tradice.
Hrubě porušuje nauku o&nbsp;Trojici.
Nedbá apoštolské posloupnosti kléru.
Nepodléhá ani církevnímu exorcismu.
A&nbsp;tak dále.
Zkrátka, chová se způsobem, jaký musíme přísně zamítnout.</q>

<q>Nunu,</q> prohodil prezident Bondy smířlivě;
<q>doposud se chová dosti… důstojně.</q>

Světící biskup zvedl varovně prst.
<q>Doposud; ale nevíme, jak&nbsp;se bude chovat příště.
Hleďte, pane prezidente,</q> řekl náhle důvěrně
<q>vám jde o&nbsp;to, aby&nbsp;nevzniklo pohoršení.
Nám také.
Vy byste to chtěl nenápadně likvidovat, jako prakticky muž.
My rovněž, jako zástupcové a&nbsp;sluhové boží.
My nemůžeme připustit vznik nějakého nového Boha, nebo dokonce nového náboženství.</q>

<q>Chválabohu,</q> ulevil si pan Bondy;
<q>já jsem věděl, že&nbsp;se dohodneme.</q>

<q>Výborně,</q> zvolal pan biskup blýskaje blaženě brejličkami.

<q>Jen se dohodnout!
Ctihodná konzistoř se usnesla, že&nbsp;z&nbsp;ohledu na&nbsp;církevní zájmy by se případně uvolila převzít patronanci nad tím vaším, eh, eh, Absolutnem; pokusila by se uvést je v&nbsp;soulad s&nbsp;katolickou věroukou; prohlásila by popisné číslo 1651 v&nbsp;Břevnově za&nbsp;místo zázračné a&nbsp;poutní –</q>

<q>Oho,</q> vybuchl Marek a&nbsp;vyskočil.

<q>Dovolte,</q> kynul biskup velitelsky.
<q>Za&nbsp;místo zázračné a&nbsp;poutní, ovšem s&nbsp;podmínkami.
První podmínkou je, aby&nbsp;se v&nbsp;řečeném popisném čísle omezila výroba Absolutna na&nbsp;nejmenší míru; aby se tam produkovalo jen jakési slabé, málo virulentní, hodně zředěné Absolutno, které by se projevovalo méně nezkrotně a&nbsp;jen sporadicky, asi&nbsp;tak jako v&nbsp;Lurdech.
Jinak nemůžeme převzít ručení.</q>

<q>Dobrá,</q> souhlasil pan Bondy.
<q>A&nbsp;dál?</q>

<q>Dále,</q> pokračoval biskup, <q>aby se vyrábělo jenom z&nbsp;uhlí vykopaného v&nbsp;Malých Svatoňovicích.
Jak račte vědět, je&nbsp;to zázračné mariánské místo, takže snad s&nbsp;pomocí tamního uhlí zřídíme v&nbsp;čísle popisném 1651 v&nbsp;Břevnově stánek mariánského kultu.</q>

<q>Beze všeho,</q> svoloval Bondy.
<q>Ještě něco?</q>

<q>Za&nbsp;třetí se zavážete, že&nbsp;na&nbsp;žádném jiném místě nyní a&nbsp;nikdy se nebude Absolutno vyrábět.</q>

<q>Jakže,</q> zvolal prezident Bondy, <q>a&nbsp;naše Karburátory –</q>

<q>– nevejdou nikdy v&nbsp;činnost, krom jediného, břevnovského, který bude majetkem a&nbsp;v&nbsp;provozu církve svaté.</q>

<q>Nesmysl,</q> ohrazoval se G.&nbsp;H.&nbsp;Bondy.
<q>Karburátory se budou dělat.
Do&nbsp;tří neděl bude jich zmontováno deset.
V&nbsp;prvním půlletí dvanáct set.
Do&nbsp;jednoho roku deset tisíc.
Tak dalece jsme už&nbsp;zařízeni.</q>

<q>A&nbsp;já vám pravím,</q> řekl světící biskup tiše a&nbsp;sladce, <q>že&nbsp;do&nbsp;jednoho roku nebude pracovat žádný Karburátor.</q>

<q>Proč?</q>

<q>Protože ani věřící, ani&nbsp;nevěřící lidstvo nemůže potřebovat skutečného a&nbsp;činného Boha.
Nemůže, pánové.
To je vyloučeno.</q>

<q>A&nbsp;já vám říkám,</q> vmísil se do&nbsp;toho Marek vášnivě, <q>že&nbsp;Karburátory budou.
Teď, teď&nbsp;jsem já sám pro ně; právě proto je chci, že&nbsp;vy je nechcete; vám navzdory, biskupská Milosti; navzdory všem pověrám; navzdory celému Římu!
A&nbsp;já první provolám – tu nabral inženýr Marek dechu a&nbsp;spustil s&nbsp;nemelodickým nadšením: “Ať&nbsp;žije Perfect Carburator!</q>

<q>Uvidíme,</q> pronesl s&nbsp;povzdechem světící biskup Linda.
<q>Pánové se přesvědčí, že&nbsp;ctihodná konzistoř měla pravdu.
Do&nbsp;roka zastavíte sami výrobu Absolutna.
Ale ty škody, ty&nbsp;škody, co&nbsp;to předtím nadělá!
Pánové, nemyslete si, proboha, že&nbsp;církev zavádí Boha na&nbsp;svět!
Církev Jej jenom váže a&nbsp;reguluje.
A&nbsp;vy, páni nevěrci, vy&nbsp;Jej rozpoutáte jako povodeň.
Lodice Petrova přečká i&nbsp;tuhle novou potopu; jako archa Noemova přeplaví se přes záplavu Absolutna, ale&nbsp;vaše moderní společnost,</q> zvolal biskup mocně, <q>si to odnese!</q>
