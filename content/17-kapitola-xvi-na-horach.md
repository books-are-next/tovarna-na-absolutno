---
chapter: XVI
title: Na horách
---

Poledne na&nbsp;boudě v&nbsp;Medvědím důle.
Inženýr Rudolf Marek sedí schoulen na&nbsp;verandě, dívá se do&nbsp;novin a&nbsp;zase je skládá, aby&nbsp;se rozhlédl po&nbsp;širém pásu Krkonoš.
Je klidno, velké a&nbsp;křišťálové klidno na&nbsp;horách, a&nbsp;zhroucený muž se narovnává, aby&nbsp;zhluboka&nbsp;vydechl.

A&nbsp;tuhle jde zdola človíček a&nbsp;míří k&nbsp;boudě.
<q>Jak je tu čistý vzduch,</q> myslí si Marek na&nbsp;verandě.
<q>Tady, chválabohu, je&nbsp;Absolutno ještě latentní, je&nbsp;zakleto ve&nbsp;všem, je&nbsp;ukryto v&nbsp;těch horách a&nbsp;lesích, v&nbsp;té spanilé travičce a&nbsp;modrém nebi; tady neběhá po&nbsp;světě, nestraší a&nbsp;nedělá kouzla, jenom tkví ve&nbsp;všem hmotném, Bůh&nbsp;hluboce a&nbsp;tiše přítomný, ani&nbsp;nedýchá, jen&nbsp;mlčí a&nbsp;po&nbsp;očku se dívá…</q>
Tu sepjal Marek ruce v&nbsp;němé modlitbě díků.
<q>Jak, bože, jak&nbsp;je tu čistý vzduch!</q>

Člověk, jenž přicházel zdola, se&nbsp;zastavil pod verandou.
<q>No že&nbsp;jsem tě našel, Marku!</q>
Marek vzhlédl málo potěšen.
Ten, kdo&nbsp;stál před ním, byl&nbsp;G.&nbsp;H.&nbsp;Bondy.

<q>Že&nbsp;jsem tě konečně našel!</q>
opakoval pan&nbsp;Bondy.

<q>Pojď nahoru,</q> řekl Marek zřejmě nerad.
<q>Co tě sem u&nbsp;všech všudy nese!
Ty vypadáš, člověče!</q>

Skutečně.
G.&nbsp;H.&nbsp;Bondy byl celý žlutý a&nbsp;přepadlý; na&nbsp;skráních notně zešedivěl a&nbsp;kolem jeho očí se shlukly unavené vrásky.
Usedl mlčky vedle
Marka a&nbsp;svíral ruce mezi&nbsp;koleny.

<q>No tak, co&nbsp;je s&nbsp;tebou?</q>
naléhal Marek po&nbsp;trapné chvilce&nbsp;ticha.

Bondy mávl rukou.
<q>Jdu na&nbsp;penzi, člověče.
Totiž… na&nbsp;mne… na&nbsp;mne to také přišlo.</q>

<q>Milost?</q>
vykřikl Marek a&nbsp;odsedl jako od&nbsp;malomocného.

Bondy přikývl.
Není to slza hanby, co&nbsp;se chvěje na&nbsp;jeho&nbsp;řasách?

Marek tichounce hvízdl.
<q>Tak už&nbsp;i&nbsp;na&nbsp;tebe… A&nbsp;chudáku!</q>

<q>Ne,</q> zvolal spěšně Bondy a&nbsp;utíral si oči, <q>nemysli si, že&nbsp;ještě teď… Já jsem to, Rudo, jaksi přechodil, já… já jsem to překousal, ale, víš
– když to na&nbsp;mne přišlo, byla to nejšťastnější chvíle mého života.
Nemáš ponětí, Rudo, jakou strašnou vůli to stojí, aby&nbsp;se člověk z&nbsp;toho vylízal.</q>

<q>Věřím,</q> řekl Marek vážně.
<q>A&nbsp;prosím tě, jakés měl…
symptomy?</q>

<q>Lásku k&nbsp;bližnímu,</q> šeptal Bondy.
<q>Člověče, já&nbsp;jsem bláznil láskou.
Nikdy bych nevěřil, že&nbsp;je možno něco takového cítit.</q>

Nastala chvíle ticha.
<q>Tak tys to tedy…,</q> začal pak&nbsp;Marek.

<q>Já jsem to překonal.
Víš, jako si liška uhryže nohu, když jí uvázne v&nbsp;pasti.
Ale jsem po&nbsp;tom sakramentsky slabý.
Zrovna ruina, Rudo.
Jako po&nbsp;tyfu.
Proto sem jedu, víš, abych se zase sebral… Je tady čisto?</q>

<q>Docela čisto.
Dosud ani památky… po&nbsp;Něm.
Je Ho jen cítit… z&nbsp;přírody a&nbsp;ze&nbsp;všeho, ale&nbsp;to bývalo už&nbsp;dřív… na&nbsp;horách odjakživa.</q>

Bondy zasmušile mlčel.
<q>Nu a&nbsp;co,</q> ozval se po&nbsp;chvíli roztržitě, <q>co tomu vlastně říkáš?
Víš ty tady vůbec, co&nbsp;se tam dole děje?</q>

<q>Dostávám noviny.
Do&nbsp;jisté míry… i&nbsp;z&nbsp;novin si může člověk vykonstruovat, co&nbsp;se děje.
Spletou tam sice všechno, ale… kdo umí číst… Poslyš, Bondy, je&nbsp;to skutečně tak hrozné?</q>

G.&nbsp;H.&nbsp;Bondy potřásl hlavou.
<q>Horší, než&nbsp;se myslíš.
Jednoduše zoufalé.
Poslyš,</q> šeptal zdrceně, <q>On už&nbsp;je všude.
Já myslím, že… že&nbsp;má určitý plán.</q>

<q>Plán?</q>
vykřikl Marek a&nbsp;vyskočil.

<q>Nekřič tak.
Má nějaký plán, člověče.
Jde na&nbsp;to ďábelsky chytře.
Řekni, Marku, co&nbsp;je největší mocnost světa?</q>

<q>Anglie,</q> řekl Marek bez&nbsp;váhání.

<q>Kdepak.
Průmysl je největší mocnost světa.
A&nbsp;takzvané
,lidové masy‘ jsou také největší mocnost světa.
Chápeš už&nbsp;jeho plán?</q>

<q>Nechápu.</q>

<q>Zmocnil se obojího.
Uchvátil průmysl i&nbsp;masy.
Tím má v&nbsp;rukou všecko.
Podle všeho myslí na&nbsp;světovládu.
Tak je to, Marku.</q>

Marek si sedl.
<q>Počkej, Bondy,</q> řekl.
<q>Já jsem o&nbsp;tom tady na&nbsp;horách mnoho přemýšlel.
Sleduji všecko a&nbsp;srovnávám úkazy.
Já, Bondy, o&nbsp;jiném ani nemyslím.
Nevím sic, kam&nbsp;to spěje, ale&nbsp;to vím, Bondy, že&nbsp;On nemá žádného plánu.
Nevím sám ještě, co&nbsp;a&nbsp;jak.
Možná že&nbsp;chce něco velkého, ale&nbsp;neví, jak&nbsp;do&nbsp;toho.
Já ti něco povím, Bondy: On je doposud ještě jen přírodní síla.
Je politicky úžasně neinformovaný.
Je to národohospodářský barbar.
Měl se přece jen podřídit církvi; ta má své zkušenosti… Víš, mně&nbsp;připadá někdy tak dětinský…</q>

<q>Nevěř, Rudo,</q> řekl G.&nbsp;H.&nbsp;Bondy těžce.
<q>On ví, co&nbsp;chce.
Proto se vrhl na&nbsp;velkoprůmysl.
Je modernější, než&nbsp;jsme si předem mysleli.</q>

<q>Pouhá hračka,</q> namítal Marek.
<q>Chce se jen něčím zaměstnat.
Víš, je&nbsp;to jakési božské mládí.
Počkej, já&nbsp;vím, co&nbsp;chceš říci.
Je ohromný v&nbsp;práci.
Je to prostě imponující, co&nbsp;dovede.
Ale je to, Bondy, tak&nbsp;nesmyslné, že&nbsp;v&nbsp;tom nemůže být žádného plánu.</q>

<q>Ty nejnesmyslnější věci v&nbsp;dějinách, to&nbsp;byly důsledně prováděné plány,</q> prohlásil G.&nbsp;H.&nbsp;Bondy.

<q>Ty, Bondy,</q> mluvil rychle Marek.
<q>Podívej se, co&nbsp;tu mám novin.
Sleduji každý Jeho krok.
Říkám ti, že&nbsp;v&nbsp;tom není kusa souvislosti.
To všecko jsou jen improvizace všemohoucnosti.
On dělá ohromné triky, ale&nbsp;jaksi naslepo, nesouvisle, zmateně.
Víš, Jeho činnost není ani drobet organizovaná.
Přišel na&nbsp;svět příliš nepřipraven.
V&nbsp;tom je Jeho slabost.
On mně jinak imponuje, ale&nbsp;vidím Jeho slabiny.
Není dobrým organizátorem, a&nbsp;snad jím nikdy nebyl.
Má geniální nápady, ale&nbsp;je nesoustavný.
Já se ti, Bondy, divím, žes&nbsp;na&nbsp;Něj dosud nevyzrál.
Ty, tak&nbsp;mazaný člověk!</q>

<q>S&nbsp;Ním se nedá nic dělat,</q> mínil Bondy.
<q>Přepadne tě v&nbsp;tvé vlastní duši, a&nbsp;jsi hotov.
Když tě nepřesvědčí rozumnou cestou, pošle na&nbsp;tebe zázračné osvícení.
Víš, co&nbsp;provedl Šavlovi.</q>

<q>Ty před Ním utíkáš,</q> řekl Marek, <q>ale já Ho stíhám a&nbsp;jsem Mu v&nbsp;patách.
Znám Ho už&nbsp;trochu, a&nbsp;mohl bych na&nbsp;Něho vyhotovit zatykač.
Podoba: nekonečný, neviditelný, beztvarý.
Místo pobytu: všude v&nbsp;blízkosti atomových motorů.
Zaměstnání: mystický komunismus.
Zločiny, pro&nbsp;něž je stíhán: zcizení soukromého majetku, nezákonné provozování lékařské živnosti, překročení shromažďovacího zákona, rušení úřední činnosti a&nbsp;tak dále.
Zvláštní známka: všemohoucnost.
Dejte Ho zkrátka zavřít.</q>

<q>Ty se směješ,</q> povzdychl G.&nbsp;H.&nbsp;Bondy.
<q>Nesměj se.
On nás přemohl.</q>

<q>Ještě ne!</q>
zvolal Marek.
<q>Hleď, Bondy, On&nbsp;neumí dosud vládnout.
Nadělal plno zmatků se svým novotářstvím.
Například pustil se do&nbsp;nadvýroby, místo aby nejdříve vybudoval zázračný železniční provoz.
Teď je sám ve&nbsp;šlamastice, teď&nbsp;není k&nbsp;ničemu, co&nbsp;vyrobil.
Bylo to ohromné plácnutí do&nbsp;vody s&nbsp;tou Jeho zázračnou hojností.
Za&nbsp;druhé, zvrtačil úřady svou mystikou a&nbsp;porouchal celý správní aparát, který by zrovna teď mohl potřebovat, aby&nbsp;udržel pořádek.
Revoluci můžeš dělat kde chceš, jenom ne v&nbsp;úřadech; i&nbsp;kdyby měl být konec světa, musí se nejdříve zničit vesmír a&nbsp;teprve potom úřady.
Tak je to, Bondy.
A&nbsp;za&nbsp;třetí, odstranil jako nejnaivnější teoretický komunista peněžní směnu, a&nbsp;tím rázem ochromil cirkulaci produktů.
Nevěděl, že&nbsp;zákony trhu jsou silnější než zákony boží.
Nevěděl, že&nbsp;výroba bez obchodu je naprosto nesmyslná.
Nevěděl nic.
Počínal si jako… jako… Zkrátka je to, jako by jednou rukou rušil to, co&nbsp;druhou rukou udělá.
Máme zázračnou hojnost, a&nbsp;přitom katastrofální nouzi.
Je všemohoucí, a&nbsp;udělal jen chaos.
Víš, já&nbsp;věřím, že&nbsp;opravdu kdysi stvořil přírodní zákony a&nbsp;praještěry a&nbsp;hory a&nbsp;všechno, co&nbsp;chceš; ale obchod, Bondy, náš&nbsp;moderní obchod a&nbsp;průmysl zaručeně nestvořil, protože se v&nbsp;něm naprosto nevyzná.
Ne, Bondy, obchod a&nbsp;průmysl nejsou od&nbsp;Boha.</q>

<q>Počkej,</q> ozval se G.&nbsp;H.&nbsp;Bondy, <q>já vím, že… že&nbsp;Jeho následky jsou katastrofální… nedozírné… Ale co s&nbsp;Ním můžeme dělat?</q>

<q>Zatím nic.
Já, milý Bondy, se&nbsp;jenom dívám a&nbsp;srovnávám.
Je to nový Babylón.
Tuhle, jak&nbsp;vidíš, klerikální listy vyslovují podezření, že&nbsp;,zmatky v&nbsp;naší nábožensky vzrušené době jsou s&nbsp;ďábelskou rafinovaností připraveny od&nbsp;svobodných zednářů‘. Nacionální listy obviňují židy, praví socialisté levé, agrárníci se vrhají na&nbsp;liberály; je to k&nbsp;puknutí.
A&nbsp;poslyš, tohle není ještě ta pravá mela; celá věc se myslím teprve začíná zamotávat.
Pojď sem, Bondy, něco ti řeknu.</q>

<q>Nu?</q>

<q>Myslíš, že&nbsp;On… rozumíš, On… je jen jeden?</q>

<q>Nevím,</q> řekl Bondy.
<q>A&nbsp;záleží na&nbsp;tom něco?</q>

<q>Všechno,</q> odpověděl Marek.
<q>Pojď blíž, Bondy, a&nbsp;natáhni uši.</q>
