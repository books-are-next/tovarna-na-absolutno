---
chapter: XXVII
title: Na&nbsp;tichomořském atolu
---

<q>Ať&nbsp;mne čert,</q> řekl kapitán Trouble, <q>není-li tamten čahoun jejich vůdcem.</q>

<q>To je Jimmy,</q> poznamenal G.&nbsp;H.&nbsp;Bondy.
<q>Víte, dřív tady sloužil.
Já jsem myslel, že&nbsp;už&nbsp;je docela krotký.</q>

<q>A&nbsp;čert mně byl dlužen,</q> končil kapitán, <q>že&nbsp;jsem tady musel přistát.
Taková mizerná… Hereheretua!!! Co?</q>

<q>Poslyšte,</q> řekl G.&nbsp;H.&nbsp;Bondy, odkládaje pušku na&nbsp;stůl verandy.
<q>Je to jinde taky tak?</q>

<q>To si myslím,</q> hlaholil kapitán Trouble.
<q>Tuhle hned na
Rawaiwai snědli kapitána Barkera i&nbsp;s&nbsp;celou posádkou.
A&nbsp;na&nbsp;Mangaji slupli tři takové milionáře, jako jste vy.</q>

<q>Bratry Sutherlandy?</q>
tázal se&nbsp;Bondy.

<q>Myslím.
A&nbsp;na&nbsp;ostrově Starbucku si upekli vládního komisaře.
Víte, tlustého MacDeona, znáte ho?</q>

<q>Neznám.</q>

<q>Vy ho neznáte?</q>
křičel kapitán.
<q>A&nbsp;jak dlouho tu, člověče jste?</q>

<q>Už&nbsp;na&nbsp;devátý rok,</q> řekl pan&nbsp;Bondy.

<q>To byste ho mohl znát,</q> mínil kapitán.
<q>Už&nbsp;na&nbsp;devátý rok?
Byznys, co?
Nebo taky takový maličký útulek, co?
Kvůli nervům?</q>

<q>Ne,</q> řekl pan Bondy.
<q>Víte, já&nbsp;jsem předvídal, že&nbsp;se to tam nahoře semele, a&nbsp;proto jsem šel z&nbsp;cesty.
Já jsem myslel, že&nbsp;tady bude větší klid.</q>

<q>Aha, klid!
Neznáte naše velké černé chlapíky.
Holenku, tady je tak trochu vojna pořád.</q>

<q>Ó,</q> bránil se G.&nbsp;H.&nbsp;Bondy, <q>tady byl opravdu pokoj.
Docela hodní hoši, ti&nbsp;Papuáni nebo jak jim říkáte.
Teprve v&nbsp;poslední době tak trochu…
začínali… Víte, já&nbsp;jim dobře nerozumím, co&nbsp;chtějí.</q>

<q>Nic zvláštního,</q> mínil kapitán.
<q>Jenom nás sníst.</q>

<q>Z&nbsp;hladu?</q>
divil se&nbsp;Bondy.

<q>Nevím.
Spíš z&nbsp;pobožnosti.
Takový obřad, rozumíte?
Cosi jako přijímání či&nbsp;co.
Vždycky to v&nbsp;nich znova propukne.</q>

<q>Ach tak,</q> řekl pan Bondy zamyšlen.

<q>Každý má svého koníčka,</q> bručel kapitán.
<q>Zdejší koníček je: sníst cizince a&nbsp;vyudit mu hlavu.</q>

<q>Ještě ke&nbsp;všemu udit?</q>
řekl Bondy s&nbsp;odporem.

<q>Ach, to&nbsp;je až&nbsp;po&nbsp;smrti,</q> těšil ho kapitán.
<q>Schovají si uzenou hlavu na&nbsp;památku.
Viděl jste ty sušené hlavy v&nbsp;Aucklandě v&nbsp;Etnografickém muzeu?</q>

<q>Ne,</q> řekl Bondy.
<q>Myslím, že… že… bych nevypadal moc lákavě, kdybych byl uzený.</q>

<q>Jste na&nbsp;to trochu moc tlustý,</q> poznamenal kapitán kriticky.

<q>Hubeného člověka to tak nápadně nezmění.</q>

Bondy naprosto nevypadal uspokojen.
Seděl schlíple na&nbsp;verandě svého bungalovu na&nbsp;korálovém ostrově Hereheretua, který byl koupil právě před
Největší Válkou.
Kapitán Trouble se povážlivě chmuřil na&nbsp;houštinu mangrovníků a&nbsp;banánů, která obklopovala bungalov.

<q>Kolik tu je domorodců?</q>
zeptal se najednou.

<q>Asi sto dvacet,</q> řekl G.&nbsp;H.&nbsp;Bondy.

<q>A&nbsp;nás v&nbsp;bungalovu?</q>

<q>Sedm, i&nbsp;s&nbsp;čínským kuchařem.</q>

Kapitán vzdychl a&nbsp;podíval se k&nbsp;moři.
Tam kotvila jeho loď
Papeete; ale aby se na&nbsp;ni dostal, musil by projít úzkou uličkou mezi mangrovníky, což&nbsp;se nezdálo zrovna doporučení&nbsp;hodno.

<q>Poslyšte, mistře,</q> ozval se po&nbsp;chvíli, <q>oč&nbsp;se vlastně tam nahoře perou?
O&nbsp;nějaké hranice?</q>

<q>Míň.</q>

<q>O&nbsp;kolonie?</q>

<q>Míň.</q>

<q>O… obchodní smlouvy?</q>

<q>Ne.
Jenom o&nbsp;pravdu.</q>

<q>O&nbsp;jakou pravdu?</q>

<q>O&nbsp;absolutní pravdu.
Víte, každý národ chce mít absolutní pravdu.</q>

<q>Hm,</q> řekl kapitán.
<q>Co to vlastně je?</q>

<q>Nic.
Taková lidská vášeň.
Slyšel jste, že&nbsp;tam, v&nbsp;Evropě a&nbsp;vůbec, přišel na&nbsp;svět tento… no, rozumíte, Bůh.</q>

<q>Slyšel.</q>

<q>Tak proto je to všechno, chápete?</q>

<q>Nechápu, staroušku.
Já bych řek, že&nbsp;by pravý Bůh, víte, udělal na&nbsp;světě pořádek.
Tamto nemůže být pravý a&nbsp;normální Bůh.</q>

<q>Ba ne, muži,</q> povídal G.&nbsp;H.&nbsp;Bondy (zřejmě rád, že&nbsp;jednou si může promluvit s&nbsp;nezávislým a&nbsp;zkušeným člověkem).
<q>Říkám vám, že&nbsp;to je pravý Bůh.
Ale něco vám povím: On je příliš veliký.</q>

<q>Myslíte?</q>

<q>Ano.
On je nekonečný.
V&nbsp;tom je ta svízel.
Víte, každý si na
Něm odměří svých pár metrů, a&nbsp;myslí si, že&nbsp;to je celý Bůh.
Přisvojí si Ho takovou malou třásničku nebo odřezek, a&nbsp;myslí, že&nbsp;Ho má celého. Eh?</q>

<q>Aha,</q> řekl kapitán.
<q>A&nbsp;má vztek na&nbsp;ty, kteří mají jiný kousek.</q>

<q>Právě.
Aby sebe sama přesvědčil, že&nbsp;Ho má celého, musí zabít ty ostatní.
Víte, právě proto, že&nbsp;mu tak strašně na&nbsp;tom záleží, aby&nbsp;měl celého
Boha a&nbsp;celou pravdu.
Proto nemůže strpět, aby&nbsp;měl jiný jiného Boha a&nbsp;jinou pravdu.
Kdyby to připustil, musel by přiznat, že&nbsp;má jen pár mizerných metrů nebo galonů nebo žoků boží pravdy.
Víte, kdyby nějaký Snippers strašně důležitě věřil, že&nbsp;jen Snippersovo trikotové prádlo je nejlepší na&nbsp;světě, musel by upálit
Massona i&nbsp;s&nbsp;Massonovým trikotovým prádlem.
Ale Snippers není tak hloupý, pokud se týče prádla; je tak hloupý, pokud se týče anglické politiky nebo náboženství.
Kdyby věřil, že&nbsp;Bůh je něco tak solidního a&nbsp;potřebného jako trikotové prádlo, nechal by, aby&nbsp;si Ho každý opatřil dobrovolně.
Ale víte, nemá v&nbsp;Něj tolik obchodní důvěry; proto vnucuje lidem Snippersova Boha nebo Snippersovu Pravdu nadáváním, válkami a&nbsp;jinou nesolidní reklamou.
Já jsem obchodník a&nbsp;rozumím konkurenci, ale&nbsp;tohle –</q>

{{< ilu num="16" alt="">}}

<q>Počkejte,</q> zadržel ho kapitán Trouble a&nbsp;zamířiv střelil do&nbsp;mangrového houští.
<q>Tak.
Myslím, že&nbsp;je o&nbsp;jednoho míň.</q>

<q>Zemřel pro víru,</q> poznamenal Bondy snivě.
<q>Zabránil jste mu násilím, aby&nbsp;mne snědl.
Padl pro národní ideál lidožrouta.
V&nbsp;Evropě se lidé odjakživa jedli pro samé ideály.
Vy jste slušný člověk, kapitáne, ale&nbsp;možná že&nbsp;byste mne sežral pro nějakou zásadní nautickou otázku.
Já už&nbsp;nevěřím ani vám.</q>

<q>Máte dobře,</q> zavrčel kapitán.
<q>Když se na&nbsp;vás podívám, myslím, že&nbsp;jsem –</q>

<q>– náruživý antisemita, já&nbsp;vím.
To nic nedělá, já&nbsp;jsem se dal pokřtít.
A&nbsp;víte, kapitáne, co&nbsp;vjelo do&nbsp;těch černých tatrmanů?
Předevčírem vylovili z&nbsp;moře japonské atomové torpédo.
Postavili to tamhle pod těmi kokosovými palmami a&nbsp;klaní se tomu.
Mají teď svého boha.
Proto nás musejí sníst.</q>

Z&nbsp;mangrového háje zazněl válečný&nbsp;řev.

<q>Slyšíte je?</q>
bručel kapitán.
<q>Namouduši, raději bych… znovu dělal… zkoušku z&nbsp;geometrie…</q>

<q>Poslyšte,</q> zašeptal Bondy, <q>nešlo by to, abychom se dali na&nbsp;jejich víru?
Co se mne týká –</q>

Vtom zahřímal z&nbsp;Papeete dělový&nbsp;výstřel.

Kapitán lehce vykřikl radostí.
