---
chapter: XVII
title: Kladivo a hvězda
---

<q>Bratře První Strážce, co&nbsp;vidíš na&nbsp;Východě?</q>
tázal se
Ctihodný, celý černý, s&nbsp;bílou koženou zástěrou a&nbsp;stříbrným kladívkem v&nbsp;ruce.

<q>Vidím Mistry shromážděné v&nbsp;Dílně a&nbsp;připravené k&nbsp;Práci,</q> řekl
Prvý&nbsp;Strážce.

Ctihodný udeřil kladivem.
<q>Bratře Druhý Strážce, co&nbsp;vidíš na&nbsp;Západě?</q>

<q>Vidím Mistry shromážděné v&nbsp;Dílně a&nbsp;připravené k&nbsp;Práci.</q>

Ctihodný třikrát zaklepal kladivem:
<q>Práce se počíná.</q>

Bratři Svobodné Francouzské Zednářské Lóže
<q>Kladivo a&nbsp;Hvězda</q>
usedli, nespouštějíce očí ze&nbsp;Ctihodného G.&nbsp;H.&nbsp;Bondyho, který je tak nezvykle svolal.
Bylo kostelní ticho v&nbsp;Dílně, mezi černě ověšenými stěnami, v&nbsp;jichž závěsech byly vetkány Základní Maximy.
Bondy, Ctihodný, byl&nbsp;bled a&nbsp;zamyšlen.

<q>Bratři,</q> ozval se Ctihodný po&nbsp;chvíli, <q>svolal jsem vás výjimečně… výjimečně k&nbsp;této Práci, jež… výjimečně… proti tajným předpisům našeho
Řádu… není pouhou formalitou.
Vím… že&nbsp;porušuji slavnostní… a&nbsp;posvátný ráz naší
Práce… tím, že&nbsp;vám ukládám… usnésti se… o&nbsp;věci skutečně vážné… a&nbsp;veřejné…
největšího dosahu.</q>

<q>Ctihodný má právo ustanoviti Práci,</q> prohlásil Judex
Formidabilis za&nbsp;obecného&nbsp;pohnutí.

<q>Nuže,</q> počal G.&nbsp;H.&nbsp;Bondy, <q>jde o&nbsp;to, že&nbsp;na&nbsp;náš Řád… se podniká soustavný útok… ze&nbsp;strany klerikální.
Praví se, že&nbsp;naše staletá… skrytá činnost… je v&nbsp;souvislosti se zvláštními… a&nbsp;politováníhodnými událostmi… na&nbsp;poli průmyslovém a&nbsp;duchovním.
Klerikální listy tvrdí, že&nbsp;svobodomyslné Lóže… úmyslně vyvolaly… toto rozpoutání démonických sil.
Táži se vás… co v&nbsp;přítomné katastrofě učiníme… ve&nbsp;Prospěch Lidstva… a&nbsp;ke&nbsp;cti Nejvyššího.
Tím… zahajuji… diskusi.</q>

Po&nbsp;chvíli slavnostního mlčení povstal Druhý&nbsp;Strážce.

<q>Bratři, v&nbsp;tomto historickém okamžiku vítám tak říkajíc hluboká slova, která řekl náš velevážený Ctihodný.
Řekl, abych tak řekl,
,politováníhodné události‘. Ano, my, kdo&nbsp;hledíme tak říkajíc jenom k&nbsp;Prospěchu
Lidstva, musíme prohlásit všechny ty politováníhodné zázraky, osvícení, záchvaty lásky k&nbsp;bližnímu a&nbsp;jiné poruchy za&nbsp;události, abych tak řekl, svrchovaně politováníhodné.
Musíme s&nbsp;veškerou tajností, jež&nbsp;přísluší našemu Řádu, odmítnout tak říkajíc jakoukoliv souvislost s&nbsp;politováníhodnými fakty, jež, abych tak řekl, nesouhlasí s&nbsp;tradičními a&nbsp;pokrokovými zásadami našeho Velikého Řádu.
Bratři, tyto politováníhodné zásady jsou, abych tak řekl, v&nbsp;zásadním rozporu s&nbsp;tím, aby&nbsp;se, jak&nbsp;řekl správně Ctihodný, poněvadž klerikálové tak říkajíc proti nám zbrojí, máme-li na&nbsp;zřeteli, abych tak řekl, Nejvyšší Zájmy Lidstva, pročež tedy navrhuji, abychom v&nbsp;plném slova smyslu projevili souhlas s&nbsp;politováníhodnými událostmi, jak&nbsp;správně řekl Ctihodný.</q>

Judex Formidabilis&nbsp;povstal.

<q>Bratře Ctihodný, žádám o&nbsp;slovo.
Konstatuji, že&nbsp;se zde politováníhodným způsobem mluvilo o&nbsp;jistých událostech.
Myslím, že&nbsp;ty události nejsou tak politováníhodné, jak&nbsp;myslí bratr Druhý Strážce.
Nevím sice, na&nbsp;které události bratr Druhý Strážce naráží, ale&nbsp;má-li na&nbsp;mysli náboženská shromáždění, do&nbsp;kterých chodím já, mám&nbsp;za&nbsp;to, že&nbsp;se mýlí, ba&nbsp;dokonce, řeknu to rovnou, že&nbsp;je na&nbsp;omylu.</q>

<q>Navrhuji,</q> řekl jiný bratr, <q>abychom hlasovali o&nbsp;tom, jsou-li řečené události politováníhodné nebo ne.</q>

<q>A&nbsp;já,</q> hlásil se o&nbsp;slovo jiný, <q>navrhuji, abychom zvolili užší komitét pro prozkoumání politováníhodných událostí, dejme tomu tříčlenný.</q>

<q>Pětičlenný!</q>

<q>Dvanáctičlenný!</q>

<q>Dovolte, bratři,</q> ozval se Judex Formidabilis, <q>ještě jsem nedomluvil.</q>

Ctihodný zaklepal kladívkem.
<q>Slovo má bratr Judex
Formidabilis.</q>

<q>Bratři,</q> začal Judex měkce, <q>nebudeme se příti o&nbsp;slovo.
Události, o&nbsp;kterých tu padly politováníhodné názory, jsou toho druhu, že&nbsp;zasluhují pozornosti, zájmu, ano&nbsp;i&nbsp;povšimnutí.
Já nezapírám, že&nbsp;jsem se zúčastnil několika zbožných kroužků, kterým se dostalo zvláštní milosti boží.
Doufám, že&nbsp;to není neslučitelné s&nbsp;kázní Svobodného Zednáře.</q>

<q>Nikterak,</q> řeklo několik&nbsp;hlasů.

<q>Dále, přiznávám se, že&nbsp;mně samotnému se dostalo té cti provést několik menších zázraků.
Myslím, že&nbsp;se to neprotiví mému Stupni a&nbsp;mé
Hodnosti.</q>

<q>Zajisté ne.</q>

<q>Mohu vám tedy – podle vlastních zkušeností – prohlásit, že&nbsp;řečené události jsou naopak důstojné, povznášející a&nbsp;ctnostné, že&nbsp;přispívají k
Blahu Lidstva a&nbsp;k&nbsp;Slávě Nejvyššího, pročež – z&nbsp;hlediska zednářského – nemůže býti proti nim námitek.
Navrhuji, aby&nbsp;Lóže ohlásila svou neutralitu vůči všem těmto projevům božské přítomnosti.</q>

Tu povstal Prvý Strážce a&nbsp;řekl:

<q>Bratři, já&nbsp;sic tomu všemu nevěřím, nic&nbsp;jsem neviděl, nic&nbsp;nevím, ale&nbsp;myslím, abychom raději byli pro to náboženství.
Já myslím, že&nbsp;na&nbsp;tom docela nic není, ale&nbsp;pročpak bychom to říkali?
Já teda navrhuju, abychom dali tajně vědět, že&nbsp;o&nbsp;tom máme nejlepší informace a&nbsp;že&nbsp;dáváme svůj souhlas, aby&nbsp;všechno bylo tak, jak&nbsp;to je.</q>

Ctihodný zvedl oči a&nbsp;řekl:
<q>Upozorňuji bratry, že&nbsp;Svaz průmyslníků zvolil Absolutno svým čestným předsedou.
Dále, že&nbsp;akcie MEAS, takřečené Akcie Absolutna, mohou ještě stoupati.
Mimochodem, kdosi, kdo&nbsp;nechce být jmenován, věnoval Vdoví Mošně naší Lóže tisíc kusů těchto akcií.
Prosím, jednejte dále.</q>

<q>Já tedy,</q> hlásil se Druhý Strážce, <q>beru nazpátek, abych tak řekl, ty&nbsp;politováníhodné události.
Z&nbsp;vyššího hlediska docela souhlasím.
Já navrhuju, abychom o&nbsp;věci promluvili z&nbsp;vyššího hlediska.</q>

Ctihodný zvedl oči a&nbsp;řekl:
<q>Mám vás upozornit, že&nbsp;Velelóže hodlá vydat instrukce o&nbsp;posledních událostech.
Velelóže doporučuje Mistrům, aby&nbsp;vstupovali do&nbsp;náboženských kroužků a&nbsp;organizovali je v&nbsp;zednářském smyslu jako Dílny Učňů.
Nové dílny buďtež vedeny v&nbsp;duchu osvíceném a&nbsp;proticírkevním.
Doporučuje se přihlížeti k&nbsp;různým věroukám: monistické, abstinentské, fletscherovské, vegetariánské a&nbsp;podobně.
Každý kroužek buď vyučován v&nbsp;jiné víře, aby&nbsp;se prakticky vyzkoušelo, která je nejlepší pro Blaho Lidstva a&nbsp;pro Slávu Nejvyššího.
Tato činnost na&nbsp;rozkaz Velelóže je závazná pro všechny Mistry.
Prosím, můžete rokovat dále.</q>
