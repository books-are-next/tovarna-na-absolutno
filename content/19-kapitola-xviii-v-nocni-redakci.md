---
chapter: XVIII
title: V noční redakci
---

Největší katolický čili lidový žurnál Přítel lidu neměl redakci tuze početnou; a&nbsp;tak o&nbsp;půl desáté večer seděl tam jen noční redaktor
Košťál (bůhví proč nočním redaktorům tak nápadně smrdí fajfky) a&nbsp;páter Jošt, který hvízdaje mezi zuby psal na&nbsp;zítřek&nbsp;úvodník.

V&nbsp;tu chvíli přišel pan metér Novotný a&nbsp;nesl mokré obtahy.
<q>No tak úvodník, pánové, úvodník,</q> zavrčel.
<q>Kdypak to máme vysázet!</q>

Páter Jošt přestal bzučet.
<q>Hned to bude, pane Novotný,</q> řekl honem.
<q>Nenapadá mě jedno slovo.
Měli jsme už&nbsp;,ďábelské machinace‘?</q>

<q>Předevčírem.</q>

<q>Aha.
A&nbsp;,zákeřný úklad‘ už&nbsp;taky byl?</q>

<q>Taky.</q>

<q>Padoušský podvod?</q>

<q>Ten byl dnes.</q>

<q>Bezbožný vynález?</q>

<q>Aspoň šestkrát,</q> řekl redaktor&nbsp;Košťál.

<q>A&nbsp;to je škoda,</q> vzdychl páter Jošt.
<q>Myslím, že&nbsp;jsme příliš mrhali myšlenkami.
Jak se vám líbil dnešní úvodník, pane Novotný?</q>

<q>Silnej,</q> řekl pan metér.
<q>Ale radši abysme sázeli.</q>

<q>Hned to bude,</q> mínil páter Jošt.
<q>Myslím, že&nbsp;nahoře byli spokojeni s&nbsp;ranním číslem.
Uvidíte, že&nbsp;přijde Jeho biskupská Milost.
Jošte, řekne, dobře jsi řval.
Měli jsme už&nbsp;,zběsilé řádění‘?</q>

<q>Měli.</q>

<q>Škoda.
Musíme postavit nové baterie a&nbsp;pálit.
Jošte, řekla mně tuhle Jeho Milost, jen&nbsp;do&nbsp;nich!
Všeho do&nbsp;času, ale&nbsp;my navěky. – Pane
Novotný, vás&nbsp;nenapadá žádné pořádné slovo?</q>

{{< ilu num="11" alt="">}}

<q>No tak třeba ,zločinná omezenost‘. Nebo ,perverzní zloba‘.</q>

<q>To by šlo,</q> oddechl si páter Jošt.
<q>Pane Novotný, kde&nbsp;si naberete tak dobrých nápadů?</q>

<q>Ve&nbsp;starých ročnících Přítele lidu.
Ale ten úvodník, Velebnosti.</q>

<q>Hned to bude.
Počkejte: Zločinná omezenost a&nbsp;perverzní zloba jistých kruhů, které Baalovými modlami kalí čistou vodu Petrovy skály, aha, hned to bude: Petrovy skály, kalí čistou vodu, tak, a&nbsp;staví na&nbsp;ni zlaté tele, které sluje Ďábel čili Absolutno –</q>

<q>Máte úvodník?</q>
ozvalo se ve&nbsp;dveřích noční&nbsp;redakce.

<q>Laudetur Jesus Christus, biskupská Milosti,</q> vyhrkl páter&nbsp;Jošt.

<q>Máte úvodník?</q>
opakoval světící biskup Linda, rychle vstupuje.
<q>Kdopak napsal ranní úvodník?
Pro Krista Ježíše, vy&nbsp;jste to vyvedli!
Který pitomec to napsal?</q>

<q>Já,</q> koktal páter Jošt couvaje.
<q>Bisk… Milosti… já myslel…</q>

<q>Nemáš myslet,</q> zařval biskup Linda, příšerně blýskaje brejličkami.
<q>Tumáš,</q> a&nbsp;mačkaje v&nbsp;rukou ranní číslo Přítele lidu, hodil je
Joštovi pod nohy.
<q>Já jsem myslel!
Koukejme, on&nbsp;myslí!
Pročs netelefonoval?
Proč ses nezeptal, co&nbsp;máš psát?
A&nbsp;vy, Košťále, jak&nbsp;to můžete dát do&nbsp;listu?
Vy jste taky myslel, ne?
Novotný?</q>

<q>Prosím,</q> vydechl pan metér třesa&nbsp;se.

<q>Proč jste to dal vysázet?
Myslel jste taky?</q>

<q>Ne, prosím,</q> protestoval metér.
<q>Já prosím musím sázet, co&nbsp;mně pošlou…</q>

<q>Nikdo nemusí nic, než&nbsp;co já chci,</q> prohlásil rozhodně biskup Linda.
<q>Jošte, sedni a&nbsp;čti, cos&nbsp;ráno nažvanil.
Povídám, čti!</q>

<q>Již dlouho,</q> četl páter Jošt třesoucím se hlasem svůj vlastní ranní úvodník, <q>již dlouho… znepokojuje naši veřejnost… padoušský podvod…</q>

<q>Co?</q>

<q>Padoušský podvod.
Biskupská Milosti,</q> zaúpěl páter Jošt, <q>já myslel – – já – – já teď vidím…</q>

<q>Co?</q>

<q>Že&nbsp;to je trochu moc silné, ten&nbsp;padoušský podvod.</q>

<q>To si myslím.
Čti dál!</q>

<q>… padoušský podvod s&nbsp;takzvaným Absolutnem… kterým zednáři, židé a&nbsp;jiní pokrokáři… balamutí svět.
Je vědecky dokázáno…</q>

<q>Koukejte Jošta!</q>
křikl biskup Linda.
<q>On něco vědecky dokázal!
Čti dál!</q>

<q>… je vědecky dokázáno,</q> koktal ubohý Jošt, <q>že&nbsp;takzvané Absolutno… je stejně nevěrecký švindl… jako mediální kousky…</q>

<q>Počkej,</q> řekl s&nbsp;náhlou laskavostí světící biskup.
<q>Napiš tenhle úvodník: Je vědecky dokázáno… máš to?… dokázáno, že&nbsp;já, páter Jošt, jsem osel, trulant, nešika… máš to?</q>

<q>Prosím,</q> zašeptal zdrcený Jošt.
<q>Račte dál, bisk…
Milosti.</q>

<q>Hoď to do&nbsp;koše, synu,</q> řekl pan biskup, <q>a&nbsp;natáhni své hloupé uši.
Četls dnešní noviny?</q>

<q>Četl, bisk…</q>

<q>No, já&nbsp;nevím.
Dnes ráno, páteříčku, vyšlo především Zasláno monistického svazu: že&nbsp;Absolutno je ona Jednota, kterou odevždy monisté prohlašovali za&nbsp;Boha, a&nbsp;že&nbsp;tedy kult Absolutna plně odpovídá monistické nauce.
Četls to?</q>

<q>Četl.</q>

<q>Dále sdělení, že&nbsp;zednářské lóže doporučují svým členům pěstění Absolutna.
Četls?</q>

<q>Četl.</q>

<q>Dále, že&nbsp;na&nbsp;synodálním sjezdu luteránů měl superintendent
Maartens pětihodinnou přednášku, ve&nbsp;které dokazoval shodu Absolutna se zjeveným Hospodinem.
Četls to?</q>

<q>Četl.</q>

<q>Dále, že&nbsp;na&nbsp;sjezdu Sedmé internacionály ruský delegát
Paruskin-Rebenfeld navrhl uctívání Soudruha Boha, který projevil své sympatie k&nbsp;dělnému lidu tím, že&nbsp;vstoupil do&nbsp;továren.
Vzato s&nbsp;povděkem na&nbsp;vědomost, že
Nejvyšší Soudruh se rozhodl pracovat místo vykořisťovaných.
Vysloven návrh, aby&nbsp;na&nbsp;další důkaz solidarity zahájil generální stávku ve&nbsp;všech Svých závodech.
Po&nbsp;tajné poradě prezidia návrh odvolán jakožto předčasný.
Četls to?</q>

<q>Četl.</q>

<q>Konečně přijata rezoluce, že&nbsp;Absolutno je výhradním majetkem proletářských vrstev lidových a&nbsp;že&nbsp;buržoazie nemá práva uctívati Je nebo přijímat od&nbsp;Něho zázraky.
Nařízeno vypracovat dělnický kult Absolutna a&nbsp;vykonati tajné zbrojení pro případ, že&nbsp;by se kapitál pokusil vykořisťovat nebo přisvojit si Absolutno – Četls to?</q>

<q>Četl.</q>

<q>Dále projev Volné myšlenky, Zasláno Armády spásy, komuniké
Teozofického ústředí Adyar, veřejný list adresovaný Absolutnu a&nbsp;podepsaný od
Podpůrné obce baráčníků, projev Svazu majitelů kolotočů, signovaný předsedou J.
Binderem, dále Hlas Jednoty kostnické, zvláštní číslo Hlasů ze&nbsp;zásvětí, Anabaptistického čtenáře a&nbsp;Abstinenta – človíčku, četls to všechno?</q>

<q>Četl.</q>

<q>Tak vidíš, milý synu: tam všude reklamují s&nbsp;velikou slávou Absolutno pro sebe, dělají Mu honéry a&nbsp;skvělé nabídky, jmenují Je čestným členem, mecenášem, protektorem, Bohem a&nbsp;já nevím čím ještě, a&nbsp;zatím u&nbsp;nás nějaký bláznivý páter Jošt, Jošt prosím, takový maličký Joštíček se rozkřikne, že&nbsp;to všecko je padoušský podvod a&nbsp;vědecky dokázaný švindl!
Ježíšmarjá, tys&nbsp;nám dal!</q>

<q>Ale, biskupská Milosti, vždyť jsem měl nařízeno… psát proti…
těm úkazům…</q>

<q>Měls,</q> přerušil ho pan světící biskup přísně.
<q>Ale copak nevidís, že&nbsp;se situace změnila?
Jošte,</q> zvolal biskup vstávaje, <q>naše svatostánky jsou prázdné a&nbsp;ovečky se rozběhly za&nbsp;Absolutnem; Jošte, člověče hloupý, chceme-li přivést ovečky k&nbsp;sobě, musíme získat Absolutno.
Ve&nbsp;všech kostelích postavíme Atomové Karburátory – ale tomu ty, velebníčku, nerozumíš.
Pamatuj si jen: Absolutno musí pracovat pro nás; musí být naše, id&nbsp;est, musí být jenom naše.
Capiscis, mi&nbsp;fili?</q>

<q>Capisco,</q> zašeptal páter&nbsp;Jošt.

<q>Deo gratias!
Joštíčku, teď&nbsp;otočíš na&nbsp;čtyráku jako Šavel.
Napíšeš pěkný úvodníček, kde&nbsp;sdělíš, že&nbsp;svatá kongregace vzala zřetel na&nbsp;prosby věřících a&nbsp;přijala Absolutno do&nbsp;lůna církve.
Pane Novotný, tady je o&nbsp;tom apoštolský list; vysázejte to tučným trojcicerem na&nbsp;první stránku.
Košťále, napište do&nbsp;lokálek, že&nbsp;prezident G.&nbsp;H.&nbsp;Bondy přijme v&nbsp;neděli z&nbsp;ruky arcipastýře svátost křtu, a&nbsp;k&nbsp;tomu radostné uvítání, rozumíte?
A&nbsp;ty, Jošte, sedni a&nbsp;piš…
Počkej, nějaké silnější slovo pro začátek.</q>

<q>Biskupská Milosti, třeba: zločinná omezenost a&nbsp;perverzní zloba jistých kruhů…</q>

<q>Dobrá, tedy piš: Zločinná omezenost a&nbsp;perverzní zloba jistých kruhů již po&nbsp;měsíce snaží se svésti náš lid na&nbsp;bludné cesty.
Veřejně se hlásá kacířský blud, že&nbsp;Absolutno je něco jiného než onen Bůh, ke&nbsp;kterému jsme od&nbsp;kolébky spínali ruce… máš to?… spínali ruce v&nbsp;dětinské víře… a&nbsp;lásce… Máš to?
Tak dál…</q>
