---
chapter: XXIII
title: Augsburská zápletka
---

Do&nbsp;jedenácti hodin večer došly do&nbsp;redakce Lidových novin tyto telefonické&nbsp;zprávy:

<q>ČTK. Z&nbsp;Mnichova, 12.&nbsp;t.&nbsp;m.
Dle WTB došlo včera v&nbsp;Augsburku ke&nbsp;krvavým demonstracím.
Sedmdesát protestantů zabito.
Demonstrace pokračují.</q>

<q>ČTK. Z&nbsp;Berlína, 12.&nbsp;t.&nbsp;m.
Úředně se sděluje, že&nbsp;počet zabitých a&nbsp;raněných v&nbsp;Augsburku nepřesahuje dvanáct.
Policie udržuje klid.</q>

<q>Zvl. zpr. Z&nbsp;Lugana, 12.&nbsp;t.&nbsp;m.
Podle bezpečných informací počet obětí v&nbsp;Augsburku překročil už&nbsp;pět tisíc.
Železniční doprava na&nbsp;sever zastavena.
Bavorské ministerstvo zasedá v&nbsp;permanenci.
Německý císař přerušil hony a&nbsp;vrací se do&nbsp;Berlína.</q>

<q>ČTK. Reuter, 12.&nbsp;t.&nbsp;m.
Dnes o&nbsp;3.&nbsp;hod. ráno vyhlásila bavorská vláda Prusku svatou válku.</q>

Den nato byl pan Cyril Kéval už&nbsp;v&nbsp;Bavorech, a&nbsp;z&nbsp;jeho poměrně spolehlivého líčení vyjímáme tyto&nbsp;řádky:

<q>V&nbsp;augsburské Schöllerově továrně na&nbsp;tužky už&nbsp;10.&nbsp;t.&nbsp;m. o&nbsp;18.
hod. večer natloukli katoličtí dělníci protestantskému mistrovi pro jakýsi spor týkající se mariánského kultu.
V&nbsp;noci byl klid, ale&nbsp;den nato o&nbsp;10.&nbsp;hod. ráno opustili katoličtí dělníci všechny továrny a&nbsp;bouřlivě žádali propuštění protestantských zaměstnanců.
Továrník Schöller ubit, dva&nbsp;ředitelé zastřeleni.
Klérus násilím donucen, aby&nbsp;nesl monstrance v&nbsp;čele průvodu.
Arcibiskup dr. Lenz, který vyšel, aby&nbsp;uchlácholil manifestanty, hozen do&nbsp;řeky Lechu.
Sociálně demokratičtí vůdcové pokusili se promluvit, ale&nbsp;museli utéci do&nbsp;synagógy.
O&nbsp;15.&nbsp;hod. synagóga rozmetána dynamitem.
Zatímco byly pleněny židovské a&nbsp;protestantské krámy, přičemž došlo k&nbsp;střelbě a&nbsp;četným požárům, usnesla se městská rada naprostou většinou hlasů na&nbsp;neposkvrněném početí Panny Marie a&nbsp;vydala ohnivou výzvu ke&nbsp;katolickým národům světa, aby&nbsp;se chopily meče na&nbsp;obranu svaté víry katolické.
Na&nbsp;tyto zprávy došlo k&nbsp;různým projevům v&nbsp;jiných městech bavorských.
V&nbsp;Mnichově o&nbsp;19.&nbsp;hod. tábor lidu, za&nbsp;ohromného nadšení přijata rezoluce o&nbsp;odluce
Jižních Zemí od&nbsp;německé spolkové říše.
Mnichovská vláda depešovala do&nbsp;Berlína, že&nbsp;přejímá odpovědnost.
Říšský kancléř dr. Wurm navštívil ihned ministra vojenství, který dirigoval do&nbsp;Bavor 10 000 bodáků ze&nbsp;saských a&nbsp;porýnských posádek.
O&nbsp;1.&nbsp;hod. po&nbsp;půlnoci vyhozeny tyto vojenské transporty na&nbsp;bavorské hranici z&nbsp;kolejí, do&nbsp;raněných se střílelo z&nbsp;kulometů.
O&nbsp;3.&nbsp;hod. zrána se mnichovská vláda v&nbsp;souhlasu s&nbsp;alpskými zeměmi usnesla vyhlásit luteránům svatou válku.</q>

<q>Zdá se, že&nbsp;v&nbsp;Berlíně se nevzdávají naděje na&nbsp;smírnou likvidaci celého nedorozumění.
Do&nbsp;této chvíle trvá řeč císařova ve&nbsp;sněmovně, v&nbsp;níž praví, že&nbsp;nezná katolíků ani protestantů, nýbrž jen Němce.
Severoněmecká vojska jsou prý soustřeďována na&nbsp;čáře Erfurt – Gotha – Kassel; katolické vojsko postupuje povšechným směrem na&nbsp;Cvikov a&nbsp;Rudolstadt, potkávajíc se jen s&nbsp;odporem civilního obyvatelstva.
Město Greiz bylo spáleno, měšťané dílem pobiti, dílem odvlečeni do&nbsp;otroctví.
Pověsti o&nbsp;veliké bitvě dosud nepotvrzeny.
Uprchlíci z&nbsp;Bayreuthu vypravují, že&nbsp;od&nbsp;severu slyšet hřímání těžkých děl.
Nádraží v&nbsp;Magdeburku prý rozmetáno pumami bavorských letců.
Výmar hoří.</q>

<q>Zde v&nbsp;Mnichově panuje nepopsatelné nadšení.
Ve&nbsp;všech školách pracují odvodní komise, zástupy dobrovolníků čekají až&nbsp;dvacet hodin na&nbsp;ulici.
Na&nbsp;radnici vyvěšeny hlavy dvanácti pastorů.
Katolický klérus musí ve&nbsp;dne v&nbsp;noci sloužiti mše v&nbsp;přeplněných chrámech; poslanec farář Grosshuber zemřel únavou před oltářem.
Židé, monisté, abstinenti a&nbsp;jiní jinověrci se zabarikádovali ve&nbsp;svých bytech.
Bankéř Rosenheim, stařešina náboženské obce židovské, byl&nbsp;tohoto rána veřejně upálen.</q>

<q>Holandský a&nbsp;dánský vyslanec požádali o&nbsp;své pasy.
Americký zástupce podal protest proti porušení míru, zatímco italská vláda ujistila
Bavory neutralitou zvlášť blahovolnou.</q>

<q>Po&nbsp;ulici táhnou zástupy branců, nesouce prapory s&nbsp;bílým křížem na&nbsp;červeném poli, a&nbsp;provolávají ,Bůh tomu chce‘. Dámy šmahem vstupují do&nbsp;samaritské služby a&nbsp;připravují lazarety.
Obchody jsou většinou zavřeny.
Burza rovněž.</q>

– To bylo 14.&nbsp;února.
Patnáctého došlo k&nbsp;větší bitvě na&nbsp;obou březích Werry, protestantská vojska poněkud ustoupila.
Téhož dne padly také první výstřely na&nbsp;hranici belgicko-holandské.
Anglie nařídila mobilizaci&nbsp;loďstva.

16\. února povolila Itálie volný průchod španělskému vojsku, jež&nbsp;vysláno Bavorům na&nbsp;pomoc.
Tyrolští sedláci, ozbrojeni kosami, vrhli se na&nbsp;helvítské&nbsp;Švýcary.

17\. února: Vzdoropapež Martin telegraficky požehnal bavorské armádě.
Nerozhodná bitva u&nbsp;Meiningen.
Rusko vyhlásilo válku polským katolíkům.

18\. února: Irsko vyhlásilo válku Anglii.
V&nbsp;Brusse se objevil vzdorokalif a&nbsp;rozvinul zelený prapor Prorokův.
Mobilizace balkánských států, masakry v&nbsp;Makedonii.

19\. února: Prolomena fronta severoněmecká.
Obecné povstání v
Indii.
Vyhlášena svatá válka moslimská proti křesťanům.

20\. února: Válka řecko-italská a&nbsp;její první srážky na&nbsp;albánské&nbsp;půdě.

21\. března: Japonská flotila vyplula na&nbsp;východ proti&nbsp;USA.

22\. března: Křižáci (katolíci) obsadili Berlín.
Zatím ve&nbsp;Štětíně ujednána Unie protestantských států.
Německý císař Kašpar I\. se ujímá osobně&nbsp;velení.

23\. března: Dvoumiliónová armáda čínská hrne se přes hranice sibiřské a&nbsp;mandžuské.
Vojsko vzdoropapeže Martina dobývá Říma, papež Urban prchá do&nbsp;Portugalska.

24\. března: Španělsko žádá vydání papeže Urbana od&nbsp;lisabonské vlády; po&nbsp;odepření nastává ipso facto válka španělsko-portugalská.

25\. března: Jihoamerické státy podávají ultimátum severoamerické Unii; žádají zrušení prohibice a&nbsp;zákaz náboženské&nbsp;svobody.

26\. března: Japonské vojsko se vylodilo v&nbsp;Kalifornii a
Britské Kolumbii.

27\. apríle byla světová situace zhruba tato: Ve&nbsp;střední Evropě odehrával se veliký konflikt světa katolického a&nbsp;protestantského.
Protestantská Unie vytlačila křižáky z&nbsp;Berlína, držela Sasko a&nbsp;měla obsazeny i&nbsp;neutrální
Čechy; komando v&nbsp;Praze měl zvláštní náhodou švédský generálmajor Wrangel, snad potomek onoho generála z&nbsp;třicetileté války.
Proti tomu křižáci se zmocnili Nizozemí, jež&nbsp;zaplavili mořem prokopavše hráze, dále celého Hannoverska a&nbsp;Holštýnska až&nbsp;po&nbsp;Lubek, odkudž pronikali do&nbsp;Dánska.
Válčilo se bez pardonu.
Města srovnána se zemí, mužové pobiti, ženy do&nbsp;padesáti let znásilněny; ale nejdříve rozbíjeny nepřátelské Karburátory.
Pamětníci těchto nadmíru krvavých bojů ujišťují, že&nbsp;na&nbsp;obou stranách bojovaly nadpřirozené síly; někdy jako by neviditelná ruka popadla nepřátelské letadlo a&nbsp;mrštila jím o&nbsp;zem; nebo jako by zachytila letící tunový čtyřiapadesáticentimetrový projektil a&nbsp;vrhla jej zpět do&nbsp;vlastních řad.
Zvláště hrozné byly úkazy při ničení Karburátorů; jakmile bylo obsazeno nepřátelské místo, nastala neviditelná, ale&nbsp;zoufalá bitva kolem místních Karburátorů; časem bylo to jako smršť, jež&nbsp;rozdrtila a&nbsp;rozmetala celou budovu, kde&nbsp;stál atomový kotel, asi&nbsp;jako když se foukne do&nbsp;hromady peří; cihly, trámy a&nbsp;tašky vířily v&nbsp;divokém kotouči, a&nbsp;končilo to obyčejně strašlivou explozí, jež&nbsp;položila všechny stromy a&nbsp;stavby v&nbsp;okruhu až&nbsp;dvanácti kilometrů a&nbsp;vyryla jámu přes dvě stě metrů hlubokou; síla detonace ovšem kolísala podle velikosti explodujícího Karburátoru.

Byly vypouštěny dusivé plyny v&nbsp;šířce tři sta kilometrů, jež&nbsp;spálily i&nbsp;vegetaci úplně do&nbsp;rezava; ale poněvadž se tato plazivá mračna několikrát – opět strategickým zasažením nadpřirozené síly – vrátila do&nbsp;vlastních řad, upustilo se od&nbsp;prostředku tak nespolehlivého.
Ukázalo se, že&nbsp;Absolutno útočí, ale&nbsp;že&nbsp;se na&nbsp;druhé straně také brání; v&nbsp;boji pak užívalo neslýchaných zbraní (zemětřesení, cyklónů, sirných dešťů, potop, andělů, morů, kobylek atd.), že&nbsp;nezbylo než zcela změniti způsob strategie.
Odpadly hromadné útoky, stálé zákopy, linie, opevněné body a&nbsp;podobné nesmysly; každý voják dostal nůž, patrony a&nbsp;několik pum a&nbsp;s&nbsp;těmi šel na&nbsp;svou pěst zabít vojáčka, který měl na&nbsp;prsou kříž jiné barvy.
Nebylo dvou armád stojících proti sobě; prostě určitá země byla bojištěm, a&nbsp;tam se obě vojska prostoupila a&nbsp;kus po&nbsp;kuse pobíjela, až&nbsp;se nakonec ukázalo, komu ta země teď patří.
Je to ovšem náramně krvavá metoda, ale&nbsp;koneckonců měla svou průkaznou&nbsp;sílu.

To byla situace ve&nbsp;střední Evropě; začátkem dubna vnikla protestantská vojska přes Čechy do&nbsp;Rakous a&nbsp;do&nbsp;Bavor, zatímco katoličtí zaplavili Dánsko a&nbsp;Pomořany.
Holandsko, jak&nbsp;už&nbsp;řečeno, zmizelo z&nbsp;evropské mapy&nbsp;vůbec.

V&nbsp;Itálii zuřil vnitřní boj urbanovců a&nbsp;martinovců; zatím
Sicílie octla se v&nbsp;rukou řeckých evzonů.
Portugalci obsadili Asturii a&nbsp;Kastilii, ale&nbsp;ztratili vlastní svou Estremaduru; vůbec tady na&nbsp;jihu byla vojna docela neobyčejně divoká.
Anglie bojovala na&nbsp;půdě irské a&nbsp;potom v&nbsp;koloniích; počátkem dubna držela už&nbsp;jen pobřežní pruh Egypta.
Ostatní osady ztraceny a&nbsp;kolonisté vyvražděni od&nbsp;domorodců.
Turci s&nbsp;pomocí arabských, súdánských a&nbsp;perských vojsk zaplavili celý Balkán a&nbsp;zmocnili se Uher, když tu vypukl mezi nimi rozpor šíitů a&nbsp;sunnitů pro jakousi patrně velmi důležitou otázku čtvrtého kalifa Alího.
Obě sekty se honily od&nbsp;Cařihradu po&nbsp;Tatry s&nbsp;křepkostí a&nbsp;krvavostí náramnou, kterou naneštěstí vypíjeli také křesťané.
A&nbsp;tak v&nbsp;této části Evropy bylo zase hůře než kdekoliv&nbsp;jinde.

Polsko zmizelo, smeteno ruskou armádou; nyní jsou ruská vojska dirigována proti žluté invazi, která se valí na&nbsp;sever a&nbsp;na&nbsp;západ.
V&nbsp;Severní Americe vyloděno zatím deset armádních sborů japonských.

Jak vidíte, není tu dosud řeči o&nbsp;Francii.
Tu si totiž kronikář rezervoval pro kapitolu XXIV.
