---
chapter: XXIX
title: Poslední bitva
---

Na&nbsp;podzim roku 1953 se Největší Válka už&nbsp;chýlila ke&nbsp;konci.
Nebylo armád.
Okupační vojska, většinou odříznutá od&nbsp;svých vlastí, se&nbsp;tenčila a&nbsp;vytrácela jako voda v&nbsp;písku.
Samozvaní generálové táhli od&nbsp;města k&nbsp;městu, či&nbsp;spíše od&nbsp;rumiště k&nbsp;rumišti, v&nbsp;čele pěti mužů, z&nbsp;nichž jeden byl bubeník, jeden zloděj, jeden školák, jeden muž s&nbsp;gramofonem a&nbsp;jeden, kterého nikdo blíže neznal, aby&nbsp;vybírali výpalné nebo aspoň uspořádali dobročinný koncert „ve&nbsp;prospěch invalidů, jejich vdov a&nbsp;sirotků“.
Nikdo už&nbsp;nevěděl, kolik je válčících&nbsp;stran.

V&nbsp;tomto obecném a&nbsp;nevýslovném rozvratu nadešel konec Největší Války.
Nastal tak nečekaně, že&nbsp;není dnes známo, kde&nbsp;byla poslední a&nbsp;takzvaná rozhodující bitva.
Historikové mnoho se prou o&nbsp;tom, která srážka znamenala konec a&nbsp;rozřešení světové konflagrace.
Někteří (jako Dührich, Assbridge a&nbsp;zejména Moroni) kloní se k&nbsp;názoru, že&nbsp;to byla bitva u&nbsp;Lince.
Této dosti veliké operace se účastnilo šedesát vojáků z&nbsp;různých nepřátelských stran.
Bitva se strhla ve&nbsp;velkém sále hostince U&nbsp;růže, a&nbsp;to pro sklepnici Hildu (byla to vlastně Mařena
Růžičková z&nbsp;Nového Bydžova). Vítězem na&nbsp;bojišti zůstal Ital Giuseppe, který si také Hildu odvedl; ale protože mu nazítří utekla za&nbsp;Čechem Václavem Hruškou, je&nbsp;vlastně i&nbsp;tato bitva nerozhodná.

Usinski uvádí podobně bitvu u&nbsp;Gorochovky, Leblond srážku v
Batignolles, van&nbsp;Groo řež blíže Nieuportu, – zdá se však, že&nbsp;u&nbsp;nich rozhoduje spíše lokální patriotism než důvody vpravdě historické.
Poslední bitva Největší Války je zkrátka neznáma.
Nicméně lze ji se značnou pravděpodobností určit z&nbsp;pramenů nápadně shodných, a&nbsp;sice z&nbsp;celé řady proroctví, jež&nbsp;předcházely Největší&nbsp;Válce.

Tak už&nbsp;z&nbsp;roku 1845 se zachovalo tištěné (švabachové) proroctví, že&nbsp;za&nbsp;sto let „aukazy stražliwé nastanau a&nbsp;lidu mnoho branného we wojně zajde“, ale&nbsp;že&nbsp;„za&nbsp;sto měsýců třináctero národů pod břízau se polem utká a&nbsp;w boji zaufalém poseká“, načež prý nastane padesátiletý&nbsp;mír.

Roku 1893 prorokovala Turkyně Wali Schön (?), že
<q>uplyne pětkrát tucet let, než&nbsp;nastane mír po&nbsp;všem světě; toho roku třináct císařů se bude potýkati a&nbsp;sejdou se pod stromem březovým, a&nbsp;pak bude ten mír, jakého nikdy nebylo ani nebude</q>.

Z&nbsp;roku 1909 se cituje vidění jisté černošky z&nbsp;Massachusetts, která viděla
<q>obludu černou, dvourohatou a&nbsp;obludu žlutou, třírohou a&nbsp;obludu červenou, osmirohou zápasiti pod stromem (březovým?), až&nbsp;krev postříkala celý svět</q>.
– Zajímavo je, že&nbsp;počet rohů je úhrnem třináct, patrně na&nbsp;označení třinácti&nbsp;národů.

Roku 1920 prorokoval reverendissimus Arnold, že
<q>přijde válka devítiletá, jež&nbsp;zachvátí celý svět.
Jeden veliký císař zahyne v&nbsp;této válce, tré&nbsp;velikých říší se rozpadne, devadesát devět hlavních měst vyvráceno bude, a&nbsp;poslední bitva této války bude poslední bitvou století.</q>

Z&nbsp;téhož roku
<q>vidění Jonathanovo</q>
(tištěné ve&nbsp;Stockholmu):

<q>Válka a&nbsp;mor vyhubí devadesát devět zemí, devadesát devět říší zanikne a&nbsp;opět vstane; poslední bitva bude trvat devadesát devět hodin a&nbsp;bude tak krvavá, že&nbsp;všichni vítězové se vejdou do&nbsp;stínu březového stromu.</q>

Lidové proroctví německé z&nbsp;roku 1923 mluví o&nbsp;bitvě na
Březovém poli (Birkenfeld).

Poslanec Bubník roku 1924 řekl v&nbsp;rozpočtové rozpravě:
<q>… a&nbsp;nebude lépe, pokud jediný voják bude sloužit pod břízou.</q>

Podobných věšteckých dokladů z&nbsp;doby mezi 1845–1944 se zachovalo přes dvě stě; ve&nbsp;čtyřiceti osmi se vyskýtá počet třináct, v&nbsp;sedmdesáti březový strom, v&nbsp;patnácti prostě strom.
Lze tedy souditi, že&nbsp;poslední bitva se strhla někde v&nbsp;blízkosti březového stromu; kdo tam válčil, nevíme, ale&nbsp;zbylo tam úhrnem třináct mužů z&nbsp;různých armád, kteří se po&nbsp;bitvě patrně uložili do&nbsp;stínu břízy.
Tím okamžikem se skončila Největší&nbsp;Válka.

{{< ilu num="17" alt="">}}

Je však možno, že&nbsp;„bříza“ zde vystupuje symbolicky místo jména obce Březany, Březenec, Březhrad, Březí (jichž je v&nbsp;Čechách 24), Březina
(jichž je 13), Březnoves, Březinka (4), Březinky, Březiny (3), Březka (4) nebo i
Březko, Březná (2), Březnice (5), Březník, Březno (10), Březová (11), Březové
Hory, Březovice (6), Březovík, Březůvky, Břežany (9) nebo i&nbsp;Březolupy.
Nebo je to německý Birk, Birkenberg, -feld, -haid, -hammer, Birkicht atd., nebo anglický
Birkenhead, Birkenham, Birch apod., nebo francouzské Boullainville, Boulay atd.
Tím se počet měst, vsí&nbsp;a&nbsp;lokalit, kde&nbsp;se pravděpodobně strhla poslední bitva, omezuje na&nbsp;několik tisíc (pokud zůstáváme jen v&nbsp;Evropě, jež&nbsp;zajisté má přednostní právo na&nbsp;Poslední Bitvu), a&nbsp;podrobné vědecké pátrání aspoň zjistí, kde&nbsp;se to stalo, nelze-li už&nbsp;naprosto dokázat, kdo&nbsp;to&nbsp;vyhrál.

Ale snad přece – představa je svůdná – stála poblíž dějiště posledního aktu světové tragédie útlá stříbrná břízka; snad zpíval nad bojištěm skřivan a&nbsp;nějaký ten bělásek řepkový se třepetal nad drsnými válečníky.
A&nbsp;hle, není už&nbsp;málem koho zabíjet; je horký říjnový den, a&nbsp;jeden hrdina po&nbsp;druhém ustoupí stranou zády k&nbsp;bojišti, uleví si tělesně a&nbsp;touže po&nbsp;míru jde si lehnout do&nbsp;stínu břízky.
Nakonec tam leží všech třináct, kteří přežili Poslední Bitvu.
Ten položí unavenou hlavu na&nbsp;botu souseda, onen na&nbsp;jeho zadek, nerušen jeho
(míním vojákovým) oddechováním.
Třináct posledních vojáků světa spí pod jedinou&nbsp;břízkou.

Kvečeru se probudí, dívají se po&nbsp;sobě s&nbsp;nedůvěrou a&nbsp;sahají po&nbsp;zbraních.
A&nbsp;tu jeden z&nbsp;nich – dějiny nikdy nezvědí jeho jména – řekne:
<q>Sakra, kluci, tak&nbsp;už&nbsp;toho nechme.</q>

<q>A&nbsp;to máš, člověče, pravdu,</q> poví s&nbsp;úlevou druhý, odkládaje&nbsp;zbraň.

<q>Tak mně dej kus špeku, ty&nbsp;vole,</q> ozve se třetí s&nbsp;jistou něžností.

Čtvrtý na&nbsp;to:
<q>Kruci, lidi, já&nbsp;bych kouřil; nemáte někdo
–?</q>

<q>Hoši, teď&nbsp;se ulejem,</q> míní pátý.
<q>My už&nbsp;nehrajeme.</q>

<q>Já ti dám športku,</q> praví šestý, <q>ale ty mně dáš kus chleba.</q>

<q>Domů, považte si, pudem domů,</q> dí&nbsp;sedmý.

<q>Čeká tě tvá stará?</q>
ozve se&nbsp;osmý.

<q>Bože, já&nbsp;už&nbsp;jsem šest let neležel v&nbsp;posteli jaksepatří,</q> vzpomíná&nbsp;devátý.

<q>Byla to, chlapci, blbina,</q> povídá desátý a&nbsp;odplivuje.

<q>Ba jo,</q> dí jedenáctý.
<q>Ale teď už&nbsp;nehneme.</q>

<q>Nehneme,</q> opakuje dvanáctý.
<q>Nejsme blázni.
Hoši, domů!</q>

<q>To jsem sám rád, že&nbsp;už&nbsp;je konec,</q> doloží třináctý a&nbsp;převalí se na&nbsp;druhý&nbsp;bok.

Tak nějak lze si představiti, že&nbsp;se skončila Největší Válka.
