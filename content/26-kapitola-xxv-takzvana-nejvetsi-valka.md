---
chapter: XXV
title: Takzvaná největší válka
---

Je v&nbsp;povaze nás lidí, že&nbsp;když zažijeme něco tuze špatného, najdeme zvláštní uspokojení v&nbsp;tom, je-li to
<q>to největší</q>
v&nbsp;řečeném nepříjemném oboru, co&nbsp;svět světem stojí.
Tak například uhodí-li vedro náramné, zavděčí se nám noviny, sdělí-li, že&nbsp;to je „nejvyšší teplota dosažená od&nbsp;roku 1881“, a&nbsp;přitom ještě máme trochu vztek na&nbsp;ten rok 1881, že&nbsp;nás přetrumfl.
Nebo namrznou-li nám uši, až&nbsp;se loupají, naplní nás jaksi radostí, dovíme-li se, že&nbsp;to byl „nejkrutější mráz pozorovaný od&nbsp;roku 1786“.
Podobně je tomu s&nbsp;válkami.
Buď je nynější válka nejspravedlivější, nebo nejkrvavější, nebo nejúspěšnější, nebo nejdelší od&nbsp;té a&nbsp;té doby; nějakým superlativem nám vždy poskytne jisté pyšné dostiučinění, že&nbsp;prožíváme něco obzvláštního a&nbsp;rekordního.

Nuže, válka, která trvala od&nbsp;12.&nbsp;února 1944 do&nbsp;podzimu 1953, byla opravdu a&nbsp;bez přepínání (na&nbsp;mou čest!) Největší Válkou; a&nbsp;neberme prosím jejím pamětníkům tu jedinou zaslouženou radost.
Bojovalo v&nbsp;ní 198 miliónů mužů, z&nbsp;nichž padli všichni kromě třinácti.
Mohl bych vám uvésti čísla, jimiž se počtáři a&nbsp;statistikové pokoušeli znázornit toto veliké množství ztrát; tak například kolik tisíc kilometrů by dělalo, kdyby se položila mrtvola vedle mrtvoly, a&nbsp;kolik hodin by musel jet rychlík, kdyby tito padlí byli položeni místo pražců; nebo kdyby se uřezaly ukazováčky všech padlých a&nbsp;naložily do&nbsp;sardinkových krabic, kolik set vagónů by se naplnilo tímto zbožím, a&nbsp;tak podobně; ale mám špatnou paměť pro čísla a&nbsp;nechci vás ošidit ani o&nbsp;jeden mizerný statistický vagón.
Pročež opakuji, že&nbsp;to byla největší vojna od&nbsp;stvoření světa, jak&nbsp;co do&nbsp;krvavých ztrát, tak&nbsp;co do&nbsp;rozsáhlosti&nbsp;bojiště.

Ještě jednou se omlouvá kronikář, že&nbsp;nemá dosti smyslu pro velkorysé líčení.
Měl by zajisté vypsat, jak&nbsp;se převalovala vojna od&nbsp;Rýna po
Eufrat, od&nbsp;Koreje po&nbsp;Dánsko, od&nbsp;Lugana po&nbsp;Haparandu a&nbsp;tak dále.
Místo toho by s&nbsp;větší chutí vykreslil například příjezd beduínů v&nbsp;bílých burnusech do&nbsp;Ženevy s&nbsp;napíchanými hlavami nepřátel na&nbsp;dvoumetrových kopích; nebo milostné příběhy francouzského chlupáče v&nbsp;Tibetě; kavalkády ruských kozáků na&nbsp;Sahaře; rytířské půtky makedonských komitů se senegalskými tirailleury na&nbsp;březích finských jezer.
Jak vidíte, látka je velmi rozložitá.
Bobinetovy vítězné pluky doletěly, abych tak řekl, jedním élanem po&nbsp;stopách Alexandra Velikého přes obě Indie do&nbsp;Číny; ale zatím žlutá záplava čínská dorazila přes Sibiř a&nbsp;Rusko do&nbsp;Francie a
Španělska, čímž odřízla musulmany operující ve&nbsp;Švédsku od&nbsp;jejich mateřských zemí.
Ruské pluky, ustupující před drtivou převahou čínskou, octly se v&nbsp;severní
Africe, kdež Sergej Nikolajevič Zločin založil své cárství; byl však záhy zabit, protože jeho bavorští generálové se spikli proti jeho pruským atamanům, načež nastoupil na&nbsp;cárský trůn v&nbsp;Timbuktu Sergej Fjodorovič&nbsp;Zlosin.

Naše česká vlast byla postupně v&nbsp;moci Švédů, Francouzů, Turků, Rusů a&nbsp;Číňanů, přičemž každá invaze do&nbsp;poslední duše vyvraždila domorodé obyvatelstvo.
U&nbsp;Sv.&nbsp;Víta během těch let kázal nebo sloužil mši pastor, advokát, imám, archimandrit a&nbsp;bonz, ovšem bez trvalého úspěchu.
Jediná potěšitelná změna byla, že&nbsp;Stavovské divadlo bylo trvale plné; bylo tam totiž zřízeno vojenské skladiště.

Když v&nbsp;roce 1951 vytlačili Japonci Číňany z&nbsp;východní Evropy, vznikla na&nbsp;nějaký čas nová Říše Středu (tak totiž Číňané jmenují svou vlast), náhodou zrovna ve&nbsp;starých hranicích rakousko-uherské monarchie; v&nbsp;Schönbrunnu opět sídlel stařičký panovník, stošestiletý mandarín Jaja Wir Weana, „k&nbsp;jehož posvátné hlavě s&nbsp;dětinnou úctou vzhlížejí plesající národové“, jak&nbsp;denně ujišťovala Wiener Mittagszeitung.
Úřední řeč byla čínská, což&nbsp;rázem odstranilo národnostní spory, státním bohem byl Buddha; tvrdošíjní katolíci z&nbsp;Čech a&nbsp;Moravy se vystěhovali za&nbsp;hranice, propadnuvše čínským dragonádám a&nbsp;konfiskacím, čímž neobyčejnou měrou rozmnožen počet národních mučedníků.
Zato někteří vynikající a&nbsp;rozvážní čeští vlastenci dosáhli Nejvyšším Milostivým Rozhodnutím hodnosti mandarínské; tak zejména To-Bol-Kaj, Gro-Ši a&nbsp;věru i&nbsp;mnozí jiní.
Tato čínská vláda zavedla mnohé pokrokové novoty, tak&nbsp;například vydávání lístků místo potravin; avšak Říše Středu se záhy rozpadla, neboť nadobro došlo olovo na&nbsp;náboje, čímž se zhroutila veškerá autorita; pár těch Číňanů, co&nbsp;nebylo pobito, zůstalo tady i&nbsp;v&nbsp;následující době míru, a&nbsp;to převážně jakožto prezidiální úředníci.

Zatím se císař Bobinet, sídlící nyní v&nbsp;indické Simle, doslechl, že&nbsp;v&nbsp;dosud neprozkoumaném horním úvodí řek Iravadu, Seluinu a&nbsp;Mekongu je ženská říše Amazonek, i&nbsp;vytáhl tam se svou starou gardou, ale&nbsp;nevrátil se více.
Podle jedné verze se tam oženil, podle jiné mu královna Amazonek Amálie uřízla v&nbsp;boji hlavu a&nbsp;hodila ji do&nbsp;měchu s&nbsp;krví řkouc:
<q>Satia te sanguine, quem tantum sitiisti.</q>
Tato druhá verze je rozhodně jemnější.

Nakonec se Evropa stala jevištěm pustých bojů mezi černou rasou, valící se z&nbsp;nitra Afriky, a&nbsp;plemenem mongolským; co se dálo v&nbsp;těchto dvou letech, o&nbsp;tom raději pomlčet.
Poslední stopy civilizace zmizely.
Například na
Hradčanech se rozmohli medvědi tak, že&nbsp;poslední obyvatelé Prahy zbořili všechny mosty, i&nbsp;Karlův, aby&nbsp;uchránili pravý břeh Vltavy od&nbsp;těchto krvelačných šelem.
Obyvatelstvo se ztenčilo na&nbsp;nepatrný zlomek; vyšehradská kapitula vyhynula po&nbsp;meči i&nbsp;po&nbsp;přeslici; mistrovskému zápasu Sparta – Viktoria Žižkov přihlíželo jen sto deset&nbsp;diváků.

Ani na&nbsp;jiných kontinentech nebylo lépe.
Severní Amerika, rozrytá úžasně krvavými boji prohibičníků a&nbsp;mokrých, stala se japonskou kolonií.
V&nbsp;Jižní Americe se vystřídalo císařství Uruguayské, Chilské, Peruánské, Braniborské a&nbsp;Patagonské.
V&nbsp;Austrálii ihned po&nbsp;zhroucení Anglie založen Ideální
Stát, který tuto nadějnou zemi obrátil v&nbsp;neobydlenou poušť.
V&nbsp;Africe snědeno přes dva milióny bělochů; černoši z&nbsp;Konžské pánve se vrhli na&nbsp;Evropu, ostatní
Afrika se zmítala ve&nbsp;střídavých bojích sto osmdesáti šesti různých císařů, sultánů, králů, pohlavárů a&nbsp;prezidentů.

Hleďte, to&nbsp;jsou dějiny.
Každý z&nbsp;těch set miliónů bojujících lidiček měl předtím své dětství, své&nbsp;lásky, své&nbsp;plány; měl někdy strach, někdy se stal hrdinou, ale&nbsp;obyčejně byl k&nbsp;smrti utahán a&nbsp;rád by se natáhl v&nbsp;míru na&nbsp;posteli; umřel-li, udělal to jistě nerad.
A&nbsp;z&nbsp;toho všeho je jenom hrst suchých údajů: bitva tam a&nbsp;tam, ztrát tolik a&nbsp;tolik, výsledek ten nebo onen – a&nbsp;ještě ke&nbsp;všemu ten výsledek vlastně o&nbsp;ničem pořádně nerozhodl.

Proto říkám: neberte tehdejším lidem tu jedinou pýchu, že&nbsp;to, co&nbsp;zažili, byla Největší Válka.
My ovšem víme, že&nbsp;za&nbsp;pár desítek let se podaří udělat válku ještě větší, vždyť i&nbsp;v&nbsp;tom směru stoupá lidstvo výš a&nbsp;výš.
