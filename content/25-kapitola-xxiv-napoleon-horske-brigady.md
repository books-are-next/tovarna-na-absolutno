---
chapter: XXIV
title: Napoleon horské brigády
---

Bobinet, prosím, Toni Bobinet, dvaadvacetiletý poručík horského dělostřelectva, posádkou v&nbsp;Annecy (Haute Savoie), ale&nbsp;toho času na&nbsp;šestinedělním cvičení na&nbsp;Jehlách (Les Aiguilles), odkud, když je pěkně, je&nbsp;vidět na&nbsp;západě Annecyské jezero a&nbsp;Ženevu a&nbsp;na&nbsp;východě tupý hřbet Dobráka a&nbsp;špičky
Montblanku – jste už&nbsp;doma? –, tedy poručík Toni Bobinet sedí na&nbsp;balvanu a&nbsp;tahá se za&nbsp;maličké knírky, jednak proto, že&nbsp;se nudí, jednak také, že&nbsp;už&nbsp;popáté přečetl čtrnáct dní staré noviny a&nbsp;přemýšlí.

Nyní by kronikář měl sledovat myšlenky příštího Napoleona; ale zatím jeho (totiž kronikářův) pohled klouže ze&nbsp;zasněžených svahů do&nbsp;údolí
Arly, kde&nbsp;už&nbsp;taje a&nbsp;kde ho poutají malá městečka, Mégeve, Flumet, Ugines, se&nbsp;špičatými kostely, jako hromádky hraček – ach, vzpomínka na&nbsp;dávno minulé dětství!
Ó budovatelské sny nad Kotvovými stavebnicemi!

Zatím poručík Bobinet… Avšak nikoliv.
Vzdejme se pokusu psychologizovat veliké muže a&nbsp;vyslovit zárodečný vznik titánských myšlenek.
Nedovedeme toho, a&nbsp;kdybychom to dovedli, byli bychom snad zklamáni.
Představte si zkrátka, že&nbsp;takový malý poručík Bobinet sedí na&nbsp;Jehlách uprostřed hroutící se
Evropy, má&nbsp;za&nbsp;sebou baterii horských děl a&nbsp;pod sebou droboučký svět, který by se dal odtud shora pohodlně rozstřílet, a&nbsp;že&nbsp;ve&nbsp;starém čísle annecyského Moniteura si právě přečetl úvodník, jímž nějaký pan Babillard volá po&nbsp;silné ruce kormidelníka, jenž by vyvedl loď Francie z&nbsp;šílené bouře k&nbsp;nové slávě a&nbsp;moci, a&nbsp;že&nbsp;tady, ve&nbsp;výši nad dva tisíce metrů, je&nbsp;čistý, bohaprostý vzduch, ve&nbsp;kterém se myslí jasně a&nbsp;volně; představte si to vše, a&nbsp;pochopíte, že&nbsp;pan poručík Bobinet, jak&nbsp;tu seděl na&nbsp;kameni, se&nbsp;zamyslil a&nbsp;pak napsal své ctihodné, scvrklé, bělovlasé mamince poněkud zmatené psaní, že
<q>brzo uslyší o&nbsp;svém Toni</q>
a&nbsp;že&nbsp;Toni má „nádhernou myšlenku“, načež dělal to a&nbsp;ono, v&nbsp;noci zdravě spal a&nbsp;ráno svolal vojáčky své baterie, svrhl starého neschopného setníka, získal četnickou stanici v&nbsp;Sallanches, vyhlásil napoleonsky stručně válku Absolutnu a&nbsp;šel zase spat; den nato rozstřílel Karburátor pekárny v&nbsp;Thônes, obsadil nádraží v&nbsp;Bonneville a&nbsp;zmocnil se velitelství v&nbsp;Annecy, tentokráte už&nbsp;vele třem tisícům mužů.
Do&nbsp;týdne rozstřílel přes dvě stě Karburátorů a&nbsp;vedl patnáct tisíc bodáků a&nbsp;šavlí na&nbsp;Grenoble.
Provolán velitelem Grenoblu, měl&nbsp;za&nbsp;sebou armádičku čtyřiceti tisíc mužů, načež sestupoval do&nbsp;údolí Rhônu, pečlivě očišťuje krajinu před sebou dalekonosnými děly ode všech atomových motorů.
Na&nbsp;silnici k&nbsp;Chambéry zajal v&nbsp;autu ministra vojenství, který mu jel napravit hlavu.
Den nato jmenoval jej ministr vojenství generálem, patrně zcela získán pro jeho plány. 1.&nbsp;dubna vyčištěn Lyon od&nbsp;Absolutna.

Bobinetův vítězný postup dál se až&nbsp;dotud bez velkého krveprolití.
Teprve za&nbsp;Loirou se stavěli na&nbsp;odpor hlavně horliví katolíci a&nbsp;místy došlo k&nbsp;velikým řežím.
Naštěstí pro Bobineta i&nbsp;v&nbsp;obcích zcela zachvácených Absolutnem zůstali mnozí Francouzové skeptiky, ba&nbsp;naopak projevili divoký fanatism skeptičnosti a&nbsp;osvícenství.
Po&nbsp;nastalých masakrech a&nbsp;nových bartolomějských nocích byli
<q>les Bobinets</q>
vítáni jako osvoboditelé, a&nbsp;skutečně všude, kam&nbsp;přišli, docílili postupného uklidnění, když rozbili všechny Karburátory.

A&nbsp;tak už&nbsp;v&nbsp;červenci vyslovil parlament, že&nbsp;„Toni Bobinet se dobře zasloužil o&nbsp;vlast“, a&nbsp;odevzdal mu s&nbsp;titulem maršála hodnost Prvního Konzula.
Francie byla konsolidována.
Bobinet zavedl státní ateism; jakýkoliv náboženský projev trestán smrtí podle válečného&nbsp;práva.

Nelze přejít mlčením některé scény ze&nbsp;života velkého&nbsp;muže.

Bobinet a&nbsp;jeho matka.
Jednoho dne ve&nbsp;Versailles radil se
Bobinet s&nbsp;generalitou.
Poněvadž bylo horko, postavil se u&nbsp;otevřeného okna; náhle spatřil v&nbsp;parku stařičkou paní, hřející se na&nbsp;slunci.
Tu přerušil Bobinet maršála Jolliveta a&nbsp;zvolal:
<q>Hle, pánové, moje matka…!</q>
Všichni přítomní, ano&nbsp;i&nbsp;otužilí generálové zaslzeli nad tímto projevem synovské&nbsp;lásky.

Bobinet a&nbsp;láska k&nbsp;vlasti.
Kdysi byl Bobinet za&nbsp;deště přítomen přehlídce vojska na&nbsp;Polích Martových.
Když defilovaly těžké agregáty dělostřelecké, najelo vojenské auto do&nbsp;veliké kaluže vody, jež&nbsp;vytryskla a&nbsp;potřísnila plášť Bobinetův.
Maršál Jollivet chtěl na&nbsp;místě potrestati velitele nešťastné baterie degradací.
Avšak Bobinet jej zadržel:
<q>Nechte, maršálku; vždyť je to bláto francouzské.</q>

{{< ilu num="14" alt="">}}

Bobinet a&nbsp;invalida.
Jednou zajel Bobinet nepoznán do&nbsp;Chartres.
Cestou praskla pneumatika, a&nbsp;zatímco ji řidič vyměňoval, přiblížil se jednonohý invalida a&nbsp;žebral.
<q>Kde přišel ten člověk o&nbsp;nohu?</q>
tázal se Bobinet.
Invalida vypravoval, že&nbsp;ji ztratil jako voják v&nbsp;Indočíně a&nbsp;že&nbsp;má chudičkou matku a&nbsp;často že&nbsp;po&nbsp;celé dny nemají oba co dát do&nbsp;úst.
<q>Maršálku, poznamenejte si toho muže,</q> řekl Bobinet dojat.
A&nbsp;skutečně za&nbsp;týden zaklepal na&nbsp;dveře chatrče invalidovy osobní kurýr Bobinetův a&nbsp;odevzdal ubohému mrzákovi balíček „od&nbsp;Prvního Konzula“.
Kdo vylíčí radostný úžas invalidův, když otevřev balíček našel v&nbsp;něm bronzovou&nbsp;medalii!

Při těchto výtečných vlastnostech duševních není divu, že
Bobinet konečně se uvolil vyhovět horoucí touze všeho lidu a&nbsp;prohlásil se za&nbsp;obecného nadšení dne 14.&nbsp;srpna císařem francouzským.

Tehdy zajisté nastávaly pro celou zeměkouli doby velmi nepokojné, ale&nbsp;také dějinně velkolepé.
Všechny zemědíly se doslovně skvěly hrdinnými činy válečnými.
Pozorována z&nbsp;Martu, rozzářila se jistě naše Země jako hvězda první velikosti, z&nbsp;čehož asi martští hvězdáři soudili, že&nbsp;se nalézáme ještě ve&nbsp;stavu žhavém.
I&nbsp;pochopíte, že&nbsp;rytířská Francie a&nbsp;její představitel, císař Toni Bobinet, nezůstali pozadu.
Snad také tu působily zbytky Absolutna, pokud nevyprchaly do&nbsp;světového prostoru, vzbouzejíce povznesenou a&nbsp;ohnivou náladu.
Krátce, když dva dny po&nbsp;své korunovaci prohlásil Veliký Císař, že&nbsp;přišla hodina, aby&nbsp;Francie pokryla zeměkouli svými korouhvemi, odpověděl mu jednomyslný výkřik&nbsp;nadšení.

Plán Bobinetův byl&nbsp;tento:

1.&nbsp;obsadit Španělsko a&nbsp;dobytím Gibraltaru získati klíč k&nbsp;Středozemnímu moři;
2.&nbsp;obsadit dunajské údolí až&nbsp;po&nbsp;Pešť jakožto klíč evropského vnitrozemí;
3.&nbsp;obsadit Dánsko jakožto klíč k&nbsp;severnímu&nbsp;pomoří.

A&nbsp;protože územní klíče se obyčejně musejí namazat krví, vypravila Francie tři armády, jež&nbsp;jí získaly vesměs ohromné&nbsp;slávy.

Čtvrtá armáda obsadila Malou Asii jakožto klíč k&nbsp;Východu.

Pátá se zmocnila ústí řeky sv.&nbsp;Vavřince jakožto klíče k&nbsp;Americe.

Šestá se potopila v&nbsp;námořní bitvě u&nbsp;břehů anglických.

Sedmá oblehla Sevastopol.

Na&nbsp;Silvestra roku 1944 měl císař Bobinet všechny klíče v&nbsp;kapse svých dělostřeleckých kalhot.
