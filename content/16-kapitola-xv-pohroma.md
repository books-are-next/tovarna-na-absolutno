---
chapter: XV
title: Pohroma
---

Ano, v&nbsp;dnešních spořádaných a&nbsp;– abych tak řekl – požehnaných dobách drahoty si nemůžeme představit sociální zlo neomezené hojnosti.
Myslíme si, že&nbsp;by to nebylo nic jiného než ráj, ráj&nbsp;na&nbsp;zemi, kdyby všeho byly najednou nekonečné zásoby.
Tím lépe, myslíme si, bylo by všeho dost pro všecky, a&nbsp;panečku, jak&nbsp;lacino!

Nuže, hospodářská katastrofa, která – průmyslovým zasažením Absolutna – postihla svět v&nbsp;době, kterou líčíme, záležela v&nbsp;tom, že&nbsp;vše to, čeho člověk potřebuje, bylo možno dostati ne lacino, nýbrž jednoduše zadarmo.
Mohl jste si vzíti zadarmo hrst cvočků, abyste si je natloukl do&nbsp;podrážek nebo do&nbsp;podlahy, avšak mohl jste si vzít zadarmo také vagón cvočků, – ale prosím vás, co&nbsp;byste s&nbsp;tím dělal?
Vezl jej sto kilometrů a&nbsp;rozdal zase zadarmo?
Toho byste neučinil; neboť když jste stál nad tou lavinou cvočků, neviděl jste už&nbsp;cvočky, tedy věc poměrně užitečnou, nýbrž cosi dokonale bezcenného a&nbsp;nesmyslného ve&nbsp;své hojnosti; něco stejně bezúčelného, jako jsou hvězdičky na&nbsp;nebi.
Ano, taková hromada nových lesklých cvočků byla někdy povznášející a&nbsp;vzbouzela i&nbsp;poetické myšlenky, podobně jako ty hvězdy na&nbsp;nebi.
Zdála se stvořena pro němý podiv.
Bylo to krajinářsky krásné po&nbsp;svém způsobu, jako je krajinářsky krásné moře.
Avšak moře se také nerozváží po&nbsp;vagónech do&nbsp;vnitrozemí, kde&nbsp;žádného moře není.
Pro mořskou vodu není hospodářské distribuce.
Nyní jí nebylo také pro&nbsp;cvočky.

A&nbsp;zatímco tadyhle se rozlévá jiskřivé moře cvočků, není o&nbsp;pár kilometrů dále cvoček k&nbsp;dostání.
Hospodářsky znehodnocen zmizel z&nbsp;krámů.
Chcete-li si přitlouci cvoček do&nbsp;podpatku nebo jej strčit bližnímu pod poslamku, marně jej sháníte.
Není ho, jako ve&nbsp;Slaném nebo v&nbsp;Čáslavi není moře.
Nuže, kde&nbsp;jste, obchodníci minulých dob, kteří jste tuhle lacino kupovali potřebné věci, abyste je tamhle draho prodali?
Běda, zmizeli jste, neboť přišla na&nbsp;vás milost boží; zastyděli jste se za&nbsp;své zisky a&nbsp;zavřeli jste své krámy, abyste rozjímali o&nbsp;bratrství lidí a&nbsp;rozdali vše, co&nbsp;máte, a&nbsp;nikdy už, nikdy nechtěli bohatnout z&nbsp;distribuce statků všem bratřím v&nbsp;Bohu potřebných.
Kde není ceny, není trhu.
Kde není trhu, není distribuce.
Kde není distribuce, není zboží.
A&nbsp;kde není zboží, roste potřeba, rostou ceny a&nbsp;rostou zisky a&nbsp;rostou obchody.
Ale vy jste se odvrátili od&nbsp;zisků a&nbsp;pojali jste nepřemožitelný odpor ke&nbsp;všem číslicím vůbec.
Přestali jste vidět hmotný svět očima spotřeby, trhu a&nbsp;odbytu.
S&nbsp;rukama sepjatýma jste se podivovali kráse a&nbsp;hojnosti světa.
A&nbsp;zatím došly cvočky.
Nebylo cvočků.
Jen někde v&nbsp;dáli se jich kupily nevyčerpatelné&nbsp;laviny.

I&nbsp;vy, pekařové, jste vyšli před své krámy a&nbsp;volali&nbsp;jste:

<q>Pojďte, lidičky boží, prokristapána, pojďte a&nbsp;vemte si bochníky a&nbsp;mouku, munzemle a&nbsp;dalamánky; smilujte se a&nbsp;berte zadarmo!</q>
A&nbsp;vy, obchodníci se střižním zbožím, jste vyvalili balíky suken a&nbsp;véby plátýnek rovnou na&nbsp;ulici a&nbsp;plačíce radostí jste stříhali po&nbsp;pěti nebo deseti metrech každému, kdo&nbsp;šel mimo, a&nbsp;proboha jste ho prosili, aby&nbsp;přijal váš maličký dárek; a&nbsp;teprve v&nbsp;docela prázdném krámě jste padli na&nbsp;kolena a&nbsp;děkovali Pánu, že&nbsp;vám dopřál šatit bližní tak jako lilie polní.
A&nbsp;vy, řezníci a&nbsp;uzenáři, vy&nbsp;jste vzali na&nbsp;hlavu koše s&nbsp;masem a&nbsp;buřty a&nbsp;taliány a&nbsp;chodili ode dveří ke&nbsp;dveřím, zaklepali, zazvonili a&nbsp;poprosili, aby&nbsp;si jen každý vybral, nač&nbsp;má chuť.
A&nbsp;stejně vy všichni, kdo&nbsp;prodáváte boty, nábytek, tabák, brašny, brejle, šperky, koberce, biče, provazy, plechové zboží, porcelán, knihy, umělé zuby, zeleninu, léky a&nbsp;nač si kdo vzpomene, vy&nbsp;všichni, ovanuti dechem božím, jste se vyhrnuli na&nbsp;ulice a
<q>rozdali vše, co&nbsp;máte</q>
v&nbsp;ušlechtilé panice boží milosti, načež potkávajíce se, stojíce na&nbsp;prahu svých vyprázdněných krámů a&nbsp;skladišť, s&nbsp;očima zářícíma jste si navzájem sdělovali:
<q>Nuže, bratře, ulehčil jsem svému svědomí.</q>

Za&nbsp;několik dní se to tedy ukázalo: nebylo už&nbsp;co rozdávat.
Ale nebylo také co koupit.
Absolutno vydrancovalo a&nbsp;dokonale vybílilo všechny&nbsp;obchody.

Zatím daleko od&nbsp;měst se valily ze&nbsp;strojů milióny metrů suken a&nbsp;pláten, niagary cukrových kostek, kypící, velkolepá, nevyčerpatelná hojnost
Božské Nadvýroby veškerého zboží.
Chabé pokusy rozdělit tuto záplavu spotřebě záhy utuchly.
Nedalo se to prostě&nbsp;zmoci.

Ostatně je možné, že&nbsp;tuto hospodářskou katastrofu způsobilo ještě něco jiného: inflace peněz.
Absolutno zmocnilo se totiž také státních mincoven a&nbsp;tiskáren a&nbsp;vrhalo do&nbsp;světa denně stomiliardy bankovek, kovových peněz a&nbsp;cenných papírů.
Devalvace byla naprostá: balík pětitisícovek neznamenal záhy víc než poněkud tuhý klozetní papír.
Kdybyste za&nbsp;dětský cucáček nabídli šesták nebo půl miliónu, bylo to obchodně lhostejno; nedostali jste ho stejně, neboť zmizel.
Všechny číslovky ztratily jakýkoliv smysl.
Toto rozvrácení číselného systému je ovšem přirozeným následkem nekonečnosti a&nbsp;všemohoucnosti&nbsp;božské.

V&nbsp;té době už&nbsp;vypukl ve&nbsp;městech nedostatek, ano&nbsp;i&nbsp;hlad.
Zásobovací aparát z&nbsp;příčin právě dotčených selhal dokonale.

Byla tu sice ministerstva zásobování, obchodu, sociální péče a&nbsp;železnic; podle našich pojmů bylo možno včas zachytit v&nbsp;továrnách ohromný proud výroby, zachovat ji před zkázou a&nbsp;opatrně rozvážet na&nbsp;místa vydrancovaná božskou štědrostí.
Bohužel se tak nestalo.
Ministerský personál trávil svůj úřední čas v&nbsp;radostných modlitbách, zachvácen obzvláště silnou milostí.
V&nbsp;ministerstvu zásobování ovládla situaci písařka slečna Šárová, jež&nbsp;kázala o&nbsp;Devíti Pásmech; v&nbsp;ministerstvu obchodu hlásal odborový přednosta Winkler askezi, jež&nbsp;upomínala na&nbsp;indickou jógu.
Pravda, tato horečka trvala jen čtrnáct dní, načež dostavilo se – patrně na&nbsp;zvláštní vnuknutí Absolutna – zázračné vědomí povinnosti.
Odpovědné úřady pracovaly zimničně ve&nbsp;dne v&nbsp;noci, aby&nbsp;řešily zásobovací katastrofu, ale&nbsp;bylo patrně již pozdě; jediný výsledek byl, že&nbsp;každé ministerstvo produkovalo denně patnáct až&nbsp;třiapadesát tisíc aktů, jež&nbsp;z&nbsp;usnesení meziministerské komise byly denně na&nbsp;nákladních autech odváženy do&nbsp;Vltavy.

Jistě nejstrašnější byla situace vyživovací, ale&nbsp;naštěstí byl tu (pokud líčím jen poměry u&nbsp;nás) NÁŠ ČACKÝ VENKOV!
Pánové, uvědomte si v&nbsp;této chvíli, že&nbsp;se odevždy říká: náš vesnický lid, všecka čest stranou, je&nbsp;jádro národa; je o&nbsp;tom dokonce stará píseň:
<q>Kdo je ten člověk?
Zdali ho znáš?
Toť český rolník, živitel náš!</q>
Kdo je ten člověk, u&nbsp;kterého se zastavila marnotratná horečka Absolutna, kdo&nbsp;je ten člověk, který stál pevně v&nbsp;panice světového trhu, kdo&nbsp;je ten člověk, který nesložil rukou v&nbsp;klín, nebyl stržen k&nbsp;nerozvážnosti a&nbsp;„zůstal věrně na&nbsp;své postati“?
Kdo je ten člověk?
Zdali ho znáš?
Toť český rolník, živitel&nbsp;náš!

Ano, byl&nbsp;to náš rolník (a&nbsp;jinde se dálo stejně), který svým způsobem zachránil svět před vyhladověním.
Představte si, kdyby byl tak jako měšťáci zachvácen mánií rozdat vše nemajícím a&nbsp;potřebným; kdyby byl rozdal všecko své zrní, kravičky a&nbsp;telátka, slípky a&nbsp;husy a&nbsp;brambory: za&nbsp;čtrnáct dní by se dostavil hlad ve&nbsp;městech, a&nbsp;venkov by byl vysát, vymrskán, bez&nbsp;zásob, sám&nbsp;hladov.
Dík našemu bodrému sedláku nemělo se tak státi.
Ať&nbsp;se to nyní ex post vysvětluje zázračným instinktem našeho venkova, nebo jeho věrnou, ryzí, hluboce zemitou tradicí, nebo konečně tím, že&nbsp;na&nbsp;venkově Absolutno bylo méně virulentní, protože v&nbsp;drobném polním hospodářství nedošel Karburátor tak houfného užití jako v&nbsp;průmyslu, zkrátka vysvětlujte to jak chcete, fakt je, že&nbsp;za&nbsp;obecného zhroucení hospodářské a&nbsp;směnové stavby a&nbsp;veškerého trhu sedlák nerozdával.
Nedaroval ani stéblo slámy, ani&nbsp;zrno ovsa.
Na&nbsp;troskách starého průmyslového a&nbsp;obchodního řádu náš sedlák pokojně, nerušeně prodával, co&nbsp;měl.
A&nbsp;prodával draho.
Uhodl tajemným pudem katastrofální dosah hojnosti, a&nbsp;proto včas zabrzdil.
Zabrzdil tím, že&nbsp;zdražil, třeba jeho sýpky byly sebeplnější.
A&nbsp;to svědčí o&nbsp;úžasně zdravém jádru našeho venkovského lidu, že&nbsp;aniž by si řekl slova, bez&nbsp;organizace, veden jenom spásným vnitřním hlasem, zdražil všude a&nbsp;všecko.
Tím, že&nbsp;vše zdražil, uchoval to před vymrháním.
Uprostřed šílené hojnosti všeho zachoval ostrov nedostatku a&nbsp;drahoty.
Tušil zajisté, že&nbsp;tím zachraňuje&nbsp;svět.

{{< ilu num="10" alt="">}}

Neboť zatímco ostatní znehodnocené, zdarma rozdávané zboží ihned – s&nbsp;přírodní nutností – zmizelo z&nbsp;trhu, požívatiny se prodávaly dál.
Ovšem musel jste pro ně na&nbsp;venkov.
Váš pekař a&nbsp;řezník a&nbsp;hokynář neměl, co&nbsp;by vám dal, krom bratrské lásky a&nbsp;svatého slova.
I&nbsp;sebral jste svůj batoh a&nbsp;jel sto dvacet kilometrů daleko; šel jste od&nbsp;statku ke&nbsp;statku, a&nbsp;hle, tady jste koupil kilo brambor za&nbsp;zlaté hodinky, tady vajíčko za&nbsp;triedr, tady kilo otrub za&nbsp;harmonium nebo za&nbsp;psací stroj.
A&nbsp;bylo co jíst.
Vidíte, kdyby to všecko byl sedlák rozdal, byl&nbsp;byste dávno hotov.
Ale sedlák uchoval pro vás i&nbsp;liberku másla; uchoval ji jen tím, že&nbsp;ji dal za&nbsp;perský koberec nebo za&nbsp;vzácný kyjovský&nbsp;kroj.

Nuže, u&nbsp;koho se zastavily bláznivé komunistické experimenty Absolutna?
Kdo neztratil hlavy v&nbsp;panice ctnosti?
Kdo odolal katastrofální potopě hojnosti a&nbsp;zachránil nás, nešetře našich hrdel a&nbsp;statků, před&nbsp;záhubou?

<q>Kdo je ten člověk?
Zdali ho znáš?</q>

<q>Toť český rolník, živitel náš!</q>
